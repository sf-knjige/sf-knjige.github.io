<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. UNIŠTENJE OLTARA
<P>&nbsp;&nbsp;&nbsp;&nbsp;&nbsp;Tišina ranog jutra nestala je dok sam boravio u prodavnici stare odeće. Različita teretna kola tutnjala su ulicama kao lavina vučnih životinja, drveta, i gvožđa; tek što smo prodavčeva sestra i ja koraknuli na ulicu, začuo sam leteći čamac kako jurca između gradskih kula. Digao sam pogled na vreme da ga ugledam, glatkog poput kišne kapi na prozorskom oknu.
<BR>&nbsp;&nbsp;&nbsp;&nbsp;&nbsp;"To je verovatno taj oficir koji vam je uputio izazov", primeti ona. "Sva je prilika da se sad vraća u Kuću Apsoluta. Hiparh iz Septentrionske garde - je li tako Agilus rekao?"
<BR>&nbsp;&nbsp;&nbsp;&nbsp;&nbsp;"Agilus, to je vaš brat? Da, tako nešto je rekao. A vi, kako se zovete?"
<BR>&nbsp;&nbsp;&nbsp;&nbsp;&nbsp;"Agija. I ništa ne znate o monomahiji? A ja treba da vas podučim? E, pa stvarno, nek' vam visoki Hipogeon bude na pomoći. Prvo ćemo morati u Botaničku baštu, da isečemo jedan avern za vas. Srećom, to nije daleko odavde. Imate li dovoljno para da nam uzmete fijaker?"
<BR>&nbsp;&nbsp;&nbsp;&nbsp;&nbsp;"Valjda imam. Ako je potrebno."
<BR>&nbsp;&nbsp;&nbsp;&nbsp;&nbsp;"Onda stvarno niste neki kostimirani armiger. Nego ste... šta god da ste."
<BR>&nbsp;&nbsp;&nbsp;&nbsp;&nbsp;"Mučitelj. Da. Kad bi trebalo da se susretnem sa tim hiparhom?"
<BR>&nbsp;&nbsp;&nbsp;&nbsp;&nbsp;"Tek kasno po podne, kad na Sangvinarnom polju počinju borbe, a avern otvara svoj cvet. Imamo vremena na pretek, ali mislim da treba da počnemo i da ga koristimo tako što ćemo vam nabaviti jedan avern i naučiti vas kako se pomoću njega vodi borba." Ka nama se truckao jedan fijaker koga su vukla dva onegara i Agija mu mahnu. "Vi ćete biti ubijeni, znate."
<BR>&nbsp;&nbsp;&nbsp;&nbsp;&nbsp;"Sudeći po onome što govorite, to izgleda veoma verovatno."
<BR>&nbsp;&nbsp;&nbsp;&nbsp;&nbsp;"Praktično sigurno, zato se ne brinite za svoj novac." Agija iskorači u reku vozila. Na tren je izgledala (tako je fino bilo isklesano to delikatno lice, tako je graciozna bila krivina njenog tela dok je dizala ruku) kao memorijalna statua neznanoj pešakinji. Pomislio sam da će i ona sigurno biti ubijena. Fijaker priđe i zaustavi se pored nje; nemirne životinje su plesale i izmicale se u jednu stranu kao da je Agija nekakav tijacin. Iako je bila laka, od njene težine to malo vozilo se zaljuljalo. Popeo sam se i ja i seo pored nje; bilo je tesno, tako da su moji kukovi bili pripojeni uz njene. Vozač se osvrnuo i bacio pogled na nas, na šta je Agija rekla: "Do ulaza u Botaničku baštu", i mi jakim trzajem krenusmo. "Znači umiranje te ne uznemirava - to je prijatno čuti."
<BR>&nbsp;&nbsp;&nbsp;&nbsp;&nbsp;Uhvatio sam se čvrsto za naslon vozačeve klupe. "Pa to valjda nije neobično. Mora biti da postoje hiljade, možda i milioni ljud kao što sam ja. Ljudi koji su se privikli na smrt i koji smatraju da je u njihovom životu već okončano ono jedino što je stvarno bilo vredno truda."
<BR>&nbsp;&nbsp;&nbsp;&nbsp;&nbsp;Sunce se taman bilo uzdiglo nad najviše tornjeve; poplava svetlosti, koja je pretvarala prašne pločnike u crveno zlato, probudila je u meni sklonost ka filozfiranju. U smeđoj knjižici u mojoj jahaćoj torbi na opasaču postojala je i priča o nekoj anđelki (a možda je to zapravo bila jedna od onih krilatih ratnica za koje se priča da su u službi autarhovoj) koja je, došavši na Urt po nekom beznačajnom poslu, bila pogođena strelom nekog deteta i od toga umrla. Odevena u blistavu odeždu sad sasvim ispolivanu krvlju iz njenog srca, baš kad su bulevari bili preliveni umirućim sjajem sunca, ta anđelka se suočila sa samim nebeskim Gavrilom. U jednoj njegovoj ruci presijavao se mač, u drugoj velika dvoglava sekira, a preko njegovih leđa, okačena kaišem od duge, visila je bojna truba samih Nebesa. "Kuda hodiš, malena", upita je Gavrilo, "sa prsima rumenijim nego u crvendaća?" "Ubijena sam", odgovorila mu je anđelka, "pa se vraćam da svoju tvar još jednom stopim sa Pankreatorom." "Ne pričaj besmislice. Ti si devojka-anđeo, čisti duh, i ne možeš umreti." "Ali, bez obzira na to, mrtva sam", odvrati anđelka. "Gledao si kako uludo ističe moja krv - zar ne vidiš, takođe, da ona više ne šiklja nego samo curi? Zapazi kako mi je bledo lice. Zar nije dodir anđela topao i blistav? A za ruku uzmeš li me, učiniće ti se da držiš neki užas tek izvađen iz ustajale bare. Oseti kakav mi je dah - nije li gnjio, odvratan i podrigivanju nalik?" Gavrilo nije odgovarao, pa anđelka najzad reče: "Brate moj i starešino, čak i ako te svim mojim dokazima nisam ubedila, molim te da se pomakneš u stranu. Hoću da oslobodim Vaseljenu svoga prisustva." "Ma ubeđen sam ja, i te kako", reče Gavrilo sklanjajući joj se s puta. "Nego, razmišljam nešto, da sam znao da i mi možemo poginuti, ne bih baš u svim prilikama bio onoliko hrabar."
<BR>&nbsp;&nbsp;&nbsp;&nbsp;&nbsp;Agiji rekoh: "Osećam se kao arhanđeo u onoj priči - da sam znao da svoj život mogu potrošiti tako lako i tako brzo, ne bih, verovatno, to učinio. Znaš li to predanje? Ali, svoju sam odluku već doneo i tu više nema šta da se priča ili čini. Ovog popodneva septentrionaš će me ubiti - čime? Nekom biljkom? Cvetom? Na neki način koji mi nije poznat. Pre kratkog vremena, mislio sam da mogu da odem u varoš zvanu Traks i tamo da proživim koliko mi je još života preostalo. A prošlu noć sam proveo u sobi sa jednim džinom. Jedno nije fantastičnije od drugog."
<BR>&nbsp;&nbsp;&nbsp;&nbsp;&nbsp;Nije odgovorila i ja posle nekog vremena upitah: "Šta je ona zgrada tamo? Ona sa svetlocrvenim krovom i račvastim stubovima? Verujem da je u malter ubačen prah jamajskog bibera. Osećam, bar, neki takav miris od nje."
<BR>&nbsp;&nbsp;&nbsp;&nbsp;&nbsp;"Monaška menza. Znaš da si ti jedan zastrašujući čovek? Kad si nam ušao u radnju, mislila sam da si samo još jedan armiger budalasto obučen. Onda, kad sam videla da si stvarno mučitelj, pomislila sam da u tome nema ničeg naročito lošeg - da si samo mladić nalik na druge mladiće."
<BR>&nbsp;&nbsp;&nbsp;&nbsp;&nbsp;"A mladiće si poznavala veliki broj, pretpostavljam." Istina je bila da sam se nadao da je tako. Želeo sam da ona bude iskusnija od mene, pa, iako ni za tren nisam smatrao sebe čistim, želeo sam da ona bude još manje čista.
<BR>&nbsp;&nbsp;&nbsp;&nbsp;&nbsp;"Ali u tebi ipak ima još nečeg. Imaš lice nekoga ko treba da dobije u nasledstvo dva palatinata i jedno ostrvo na nekom mestu za koje ni čula nisam i imaš ponašanje obućara, a kad kažeš da se ne bojiš smrti, iskreno veruješ da je se ne bojiš, a ispod toga misliš da se ipak bojiš. Ali na samom dnu, ipak, ne bojiš je se. Ne bi se ti ni najmanje uznemirio ni kad bi trebalo meni da odsečeš glavu, a?"
<BR>&nbsp;&nbsp;&nbsp;&nbsp;&nbsp;Oko nas se komešao svakovrsni saobraćaj: mašine, vozila na točkove i bez točkova, vučena snagom životinja ili robova, hodajuća vozila i jahači na dromedarima, volovima, metaminodonima i tovarnim konjima. Sad nas je sustigao jedan fijaker i počeo voziti naporedo s nama. Agija se nagnu prema paru koji se u njemu nalazio i dreknu: "Možemo brže od vas!"
<BR>&nbsp;&nbsp;&nbsp;&nbsp;&nbsp;"A kuda ćete?" odvrati joj muškarac povikom i ja prepoznah sira Rahoa, s kim sam se jednom prilikom sreo kad sam bio poslat kod majstora Ultana po knjige.
<BR>&nbsp;&nbsp;&nbsp;&nbsp;&nbsp;Dograbio sam Agiju za mišicu ruke. "Ko je ovde lud, on ili ti?"
<BR>&nbsp;&nbsp;&nbsp;&nbsp;&nbsp;"Do ulaza u Botaničku, za hrisos!"
<BR>&nbsp;&nbsp;&nbsp;&nbsp;&nbsp;Taj drugi fijaker jurnu napred kao iz praćke izbačen, a naš za njim. "Brže!" viknu Agija našem kočijašu. A meni reče: "Imaš bodež? Najbolje je prisloniti mu vrh bodeža na leđa, tako da on može kazati da je vozio pod pretnjom smrti ako budemo zaustavljeni."
<BR>&nbsp;&nbsp;&nbsp;&nbsp;&nbsp;"Zašto radiš ovo?"
<BR>&nbsp;&nbsp;&nbsp;&nbsp;&nbsp;"Kao test. Nikog nećeš prevariti tim prerušavanjem. Ali će svako poverovati da si armiger koji se neobično obukao. To sam upravo dokazala. (Zaletesmo se vratolomno oko jednih teretnih kola natrpanih peskom.) "Osim toga, pobedićemo. Znam ovog kočijaša, zaprega mu je sveža. Onaj drugi je teglio tu ragu pola noći."
<BR>&nbsp;&nbsp;&nbsp;&nbsp;&nbsp;Tad sam uvideo da bi se od mene očekivalo da prepustim Agiji pare ako mi pobedimo, dok bi ona druga žena uzela od Rahoa moj (nepostojeći) hrisos ako bi oni pobedili. A ipak, kakva slast, poniziti ga! Brzina i bliskost smrti (jer bio sam siguran da ću uveče poginuti od ruke onog hiparha) učiniše da se ponašam nehajnije nego ikad u životu. Izvukoh Terminus Est i zahvaljujući dužini sečiva dosegnuh onegare lako. Njihovi bokovi su već bili natopljeni znojem i zato su ih plitke posekotine koje tamo načinih sigurno počele peći kao plamen. "To ti je bolje nego ikakav bodež", rekoh Agiji.
<BR>&nbsp;&nbsp;&nbsp;&nbsp;&nbsp;Masa sveta se razdvajala kao voda pred bičevima dvojice kočijaša, majke su bežale stežući svoju decu u naručje, vojnici su, oslanjajući se na koplja, skakali do bezbednih prozorskih pragova. Okolnosti trke išle su nam u korist: fijaker ispred nas je donekle raskrčivao put i nama, a druga vozila su mu smetala više nego nama. Ipak, sustizali smo ga tek polako i naš kočijaš, rešen da dobije pet-šest ela prednosti, a očekujući, nesumnjivo, bogatu napojnicu u slučaju pobede, uputi svoje životinje ludom brzinom uz jedno stepenište sa širokim stepenicama od kalcedonskog kamena. Mermerne statue i spomenici, stubovi i pilasteri poleteše, činilo se, pravo nama u lice. Grunusmo, uz silno kršenje, kroz jednu zelenu živicu visoku kao kuća, preturismo jedna zaprežna kola puna šećerlema, zaronismo pod neki svod, sletesmo niz jedno stepenište savijeno u polukrug i nađosmo se opet na ulici, pojma nemajući čije smo otvoreno dvorište uznemirili.
<BR>&nbsp;&nbsp;&nbsp;&nbsp;&nbsp;Laganim kasom dve ovce, koje su vukle pekarska dvotočkasta kolica, uđoše u neveliki prostor koji nas je još odvajao od vodećeg fijakera i mi svojim velikim zadnjim točkom drmnusmo kolica, tako da je pljusak svežeg hleba zasuo ulicu, a Agijino lako telo naletelo na mene na način tako prijatan da sam je obgrlio jednom rukom i zadržao uz sebe. Imao sam i ranije prilike da tako hvatam žene - Teklu često, a u gradu iznajmljena tela. U ovom zagrljaju bilo je gorke slasti, rođene iz okrutne privlačnosti kojom je Agija dejstvovala na mene. "Baš volim što si to uradio," reče mi na uvo. "Mrzim muškarce koji me hvataju." Pokri moje lice poljupcima. Kočijaš se okretao ka nama, trijumfalno isceren, ostavljajući da izludele životinje same biraju put. "Otišli su niz Krivu ulicu - sad sam ih sredio - preko livade i stižemo sto ela pre njih."
<BR>&nbsp;&nbsp;&nbsp;&nbsp;&nbsp;Fijaker nam se zaljulja i polete uzanim prolazom kroz jednu žbunovitu prepreku. Neka građevina ogromnih razmera uzdiže se ispred nas. Kočijaš pokuša da skrene zapregu, no bilo je prekasno. Naletesmo na zid, koji popusti kao da je satkan od sna, i već smo bili u nekom prostoru nalik na pećinu, slabo osvetljenu, u kojoj se osećao miris sena. Ispred nas se nalazio stepenasti oltar veliki kao kuća, istačkan plavim svetiljkama. Video sam ga, a onda shvatio da ga vidim odveć dobro - naš vozač je ili iskočio, ili bio zbačen sa svog mesta. Agija vrisnu.
<BR>&nbsp;&nbsp;&nbsp;&nbsp;&nbsp;Nabili smo se u taj oltar. Nastala je neopisiva pometnja letećih predmeta; izgledalo je da se sve kovitla i tumba, ali se nikad ne sudara, kao u haosu pre stvaranja sveta. Tlo kao da se bacilo uvis ka meni; tresnulo me je tako da mi je sve zujalo u ušima.
<BR>&nbsp;&nbsp;&nbsp;&nbsp;&nbsp;Mislim da sam, leteći kroz vazduh, držao Terminus Est, ali sad mi više nije bio u ruci. Kad sam pokušao da ustanem i potražim ga, nisam imao ni daha ni snage. Negde daleko neki čovek se dernjao. Prevalio sam se na bok, a onda uspeo da dovedem svoje beživotne noge pod sebe.
<BR>&nbsp;&nbsp;&nbsp;&nbsp;&nbsp;Izgledalo je da smo blizu središta te građevine, koja je imala oblik kao Veliki dvor, ali je bila potpuno prazna: bez unutrašnjih zidova, bez stepenica, bez ikakvog nameštaja. Kroz zlatan, prašnjav vazduh video sam krivudave stubove koji kao da su bili od obojenog drveta. Svetiljke, svedene samo na tačkice sjaja, visile su čitav lanac, ili više, iznad moje glave. A daleko iznad njih šareni krov se talasao i praćakao na vetru koji nisam mogao osetiti.
<BR>&nbsp;&nbsp;&nbsp;&nbsp;&nbsp;Stajao sam na slami, na beskrajnom žutom tepihu slame koji se prostirao svuda unaokolo kao njiva nekih titana posle žetve. Oko mene su bile razasute letve od kojih je oltar bio sagrađen: delovi tankog drveta ulepšani zlatnom folijom i ukrašeni tirkizima i ljubičastim ametistima. Vođen nekom mutnom idejom o nalaženju svog mača, počeh da tumaram tamo-amo i kroz nekoliko trenutaka se spotakoh o razlupani fijaker. Nedaleko odatle ležao je jedan onegar; sećam se kako sam razmišljao da je ta životinja sigurno slomila vrat. Neko viknu: "Mučitelju!" Ja se osvrnuh i videh Agiju - stajala je uspravno, mada klimavo. Pitao sam se da li joj je dobro.
<BR>&nbsp;&nbsp;&nbsp;&nbsp;&nbsp;"Živa sam, eto, ali moram smesta odavde. Da li je ta životinja uginula?"
<BR>&nbsp;&nbsp;&nbsp;&nbsp;&nbsp;Klimnuo sam glavom.
<BR>&nbsp;&nbsp;&nbsp;&nbsp;&nbsp;"Mogla sam je jahati. A ovako, moraćeš da me nosiš ako možeš. Mislim da mi desna noga neće moći da izdrži moju težinu." Zateturala se dok je govorila, tako da sam morao da priskočim i pridržim je da ne padne. "Sad moramo da krenemo", reče ona. "Pogledaj unaokolo... vidiš li neka vrata? Brzo!"
<BR>&nbsp;&nbsp;&nbsp;&nbsp;&nbsp;Nisam video vrata. "Zbog čega je tako hitno da odemo?"
<BR>&nbsp;&nbsp;&nbsp;&nbsp;&nbsp;Upotrebi nos ako nisi u stanju da upotrebiš oči i vidiš ovaj pod."
<BR>&nbsp;&nbsp;&nbsp;&nbsp;&nbsp;Ušmrknuo sam. U vazduhu više nije bio miris slame, nego miris zapaljene slame; praktično istog trenutka ugledao sam i plamenove, blistave u polumraku, ali još i sad tako malene da su koji tren pre toga morali biti samo iskre. Pokušao sam da potrčim, ali nisam postigao ništa više od klimavog hodanja. "Gde smo?"
<BR>&nbsp;&nbsp;&nbsp;&nbsp;&nbsp;"Ovo je Katedrala pelerinki - neki je zovu Katedrala kandže. Te pelerinke su družina sveštenica koje putuju po kontinentu. One nikad..."
<BR>&nbsp;&nbsp;&nbsp;&nbsp;&nbsp;Agija zaćuta, jer smo se približili jednoj grupi ljudi u zagasitoj odeći. Ili su se, možda, oni približili nama, jer meni se učinilo da su se iznebuha pojavili na srednjoj daljini. Muškarci su imali obrijane glave i držali su sjaktave skimitre povijene poput polumeseca i optočene bleštećom pozlatom; jedna žena, tako silno visoka kao da je aristokratkinja, držala je u naručju mač za dve ruke, u kaniji: moj sopstveni Terminus Est. Imala je kapuljaču i uzani ogrtač sa koga su visile duge kićanke.
<BR>&nbsp;&nbsp;&nbsp;&nbsp;&nbsp;Agija poče: "Naše životinje su podivljale, sveta gospodarice..."
<BR>&nbsp;&nbsp;&nbsp;&nbsp;&nbsp;"To je bez značaja", reče žena koja je nosila mač. Mnogo lepote bejaše u njoj, ali ne lepote one vrste koju imaju žene što utažuju čežnju. "Ovo pripada čoveku koji te nosi. Reci mu da te postavi na noge i uzme mač. Možeš da hodaš."
<BR>&nbsp;&nbsp;&nbsp;&nbsp;&nbsp;"Mogu pomalo. Učini tako, mučitelju."
<BR>&nbsp;&nbsp;&nbsp;&nbsp;&nbsp;"Zar ne znaš njegovo ime?"
<BR>&nbsp;&nbsp;&nbsp;&nbsp;&nbsp;"Rekao mi je, ali sam zaboravila."
<BR>&nbsp;&nbsp;&nbsp;&nbsp;&nbsp;"Severijan", rekoh, jednom rukom pomažući Agiji da čvršće stane na noge, a drugom prihvatajući Terminus Est.
<BR>&nbsp;&nbsp;&nbsp;&nbsp;&nbsp;"Upotrebljavaj ga da okončaš svađe", reče žena u skerletu. "A ne da ih započinješ."
<BR>&nbsp;&nbsp;&nbsp;&nbsp;&nbsp;"Slamni pod ove velike šatre gori, dvorkinjo. Znate li to?"
<BR>&nbsp;&nbsp;&nbsp;&nbsp;&nbsp;"Biće ugašen. Sestre i naši poslužitelji već gnječe ugljevlje." Zaćutala je, a njen pogled hitro prelete od Agije do mene i nazad. "U ostacima našeg visokog oltara, koji je uništen naletom vašeg vozila, našli smo samo jednu stvar za koju se činilo da je vaša i da vam može biti od neke vrednosti - taj mač. Vratili smo ga. Hoćete li sada i vi nama vratiti sve vredne stvari koje ste, možda, našli?"
<BR>&nbsp;&nbsp;&nbsp;&nbsp;&nbsp;Setih se onih ametista. "Ja ništa vredno nisam našao, dvorkinjo." Agija odmahnu glavom i ja nastavih: "Video sam krhotine drveta sa uglavljenim dragim kamenjem, ali to sam ostavio tamo gde je palo."
<BR>&nbsp;&nbsp;&nbsp;&nbsp;&nbsp;Muškarci počeše da nameštaju drške svojih sablji da bi ih čvršće stisnuli i da staju u položaje koji daju dobar oslonac stopalima, ali visoka žena je i dalje stajala nepomično, gledajući mene, pa Agiju i najzad opet mene. "Dođi k meni, Severijane."
<BR>&nbsp;&nbsp;&nbsp;&nbsp;&nbsp;Tri-četiri koraka i bio sam pored nje. Odupro sam se iskušenju (a bilo je veliko) da potegnem Terminus Est iz kanije, kao odbranu od njihovih sečiva. Njihova gospodarica me uze za zglavke šaka i zagleda mi se u oči. Njene oči bile su mirne, a u toj neobičnoj svetlosti činilo se da su tvrde kao berili. "Nema krivice u njemu", reče ona.
<BR>&nbsp;&nbsp;&nbsp;&nbsp;&nbsp;Jedan od njih progunđa: "Grešite, domnicelo."
<BR>&nbsp;&nbsp;&nbsp;&nbsp;&nbsp;"Nema krivice, rekoh. Odstupi, Severijane, a ova žena neka priđe."
<BR>&nbsp;&nbsp;&nbsp;&nbsp;&nbsp;Učinio sam kako mi je rekla, a Agija je dohramala do na jedan dugi korak od dvorkinje. Pošto nije htela da priđe bliže, visoka žena pristupi njoj i dohvati njene zglobove kao maločas moje. Sledećeg trenutka bacila je pogled prema drugim ženama koje su čekale iza mačevalaca. Pre nego što sam shvatio šta se dešava, dve od tih su dočepale Agijinu haljinu, svukle joj je preko glave i oduzele. Jedna reče: "Nema ništa, Majko."
<BR>&nbsp;&nbsp;&nbsp;&nbsp;&nbsp;"Mislim da je ovo predskazani dan."
<BR>&nbsp;&nbsp;&nbsp;&nbsp;&nbsp;Držeći ruke prekrštene preko grudi, Agija mi šapnu: "Te pelerinke su lude. To svako zna, a i tebi bih rekla da sam imala vremena."
<BR>&nbsp;&nbsp;&nbsp;&nbsp;&nbsp;Visoka žena reče: "Vratite joj njene dronjke. Niko živ ne pamti nijedno nestajanje Kandže, ali Kandža nestaje kad god je njoj volja; nemoguće je i nedopustivo da je mi sprečavamo da to čini."
<BR>&nbsp;&nbsp;&nbsp;&nbsp;&nbsp;Jedna od žena promrmlja: "Možda je još možemo naći u ovom kršu." Druga dodade: "Zar ne bi trebalo naterati ove da plate?" "Da ih ubijemo?" reče jedan čovek.
<BR>&nbsp;&nbsp;&nbsp;&nbsp;&nbsp;Visoka žena ničim nije pokazivala da je išta od toga čula. Okrenula se i već nas je napuštala na takav način da se činilo da klizi preko slame. Žene su, zgledajući se međusobno, pošle za njom, a muškarci su spustili blistave sablje i uzmakli.
<BR>&nbsp;&nbsp;&nbsp;&nbsp;&nbsp;Agija se borila da navuče haljinu. Zapitah je šta zna o toj Kandži i ko su te pelerinke.
<BR>&nbsp;&nbsp;&nbsp;&nbsp;&nbsp;"Izvedi me odavde, Severijane, pa ću ti reći. Ne donosi dobru sreću čoveku nijedan razgovor o njima vođen unutar njihovog hrama. Je l' na zidu, onamo, ima jedan procep?"
<BR>&nbsp;&nbsp;&nbsp;&nbsp;&nbsp;Pošli smo tamo gde je pokazala; u hodu smo se pokatkad spoticali o mekanu slamu. Nikakvog otvora nije bilo, ali sam uspeo da podignem ivicu svilenog zida dovoljno da se provučemo napolje.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
