<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. DORKAS
<P>&nbsp;&nbsp;&nbsp;&nbsp;&nbsp;Kad sam prvi put čuo za taj cvet, zamišljao sam da se avern gaji na klupama, kao u konzervatorijumu u Citadeli. Kasnije sam, kada mi je Agija ispričala kudikamo više o Botaničkoj bašti, pretpostavio da je to nešto nalik na nekropolis u kome sam provodio svoje vesele dečačke dane, neko prostranstvo sa drvećem, trošnim grobovima i stazama koje su posute izmrvljenim kostima.
<BR>&nbsp;&nbsp;&nbsp;&nbsp;&nbsp;Stvarnost je bila drugačija - jedno mrko jezero u beskrajnom prostranstvu niskog, močvarnog tla. Noge su nam tonule u barsku travu, a hladan vetar je zviždao pokraj nas - činilo se da ne postoji ništa što bi ga sprečilo da stigne do mora. Trstike su rasle pored staze kojom smo hodali, a jednom ili dvaput vodena ptica, crna, prelete maglenim nebom iznad naših glava.
<BR>&nbsp;&nbsp;&nbsp;&nbsp;&nbsp;Pričao sam Agiji o Tekli. Sad me Agija dotače po mišici. "Možeš ih videti odavde, iako ćemo morati pola jezera da zaobiđemo da bismo ubrali jedan. Gledaj tamo kuda pokazujem... ona bela mrlja."
<BR>&nbsp;&nbsp;&nbsp;&nbsp;&nbsp;"Odavde ne izgledaju opasni."
<BR>&nbsp;&nbsp;&nbsp;&nbsp;&nbsp;"Sredili su veliki broj ludi, mogu te uveriti. A neki od tih su sahranjeni baš ovde, rekla bih."
<BR>&nbsp;&nbsp;&nbsp;&nbsp;&nbsp;Dakle, ipak grobovi. Upitah gde su mauzoleji.
<BR>&nbsp;&nbsp;&nbsp;&nbsp;&nbsp;"Nema toga. Ni mrtvačkih kovčega, ni urni sa pepelom, ovde takvog zakrčavanja nema. Pogledaj tu vodu koja ti zapljuskuje čizme."
<BR>&nbsp;&nbsp;&nbsp;&nbsp;&nbsp;Pogledao sam. Bila je smeđa kao čaj.
<BR>&nbsp;&nbsp;&nbsp;&nbsp;&nbsp;"Ona ima tu osobinu da sprečava raspadanje leševa. Tela se otežaju tako što im se baci olovo u grlo, onda se potapaju ovde, a tačno mesto se ucrta na mapi da bi se svaki pojedini leš mogao opet izvući ako neko želi da ga pogleda."
<BR>&nbsp;&nbsp;&nbsp;&nbsp;&nbsp;Mogao sam se zakleti da nema nikog ni na dve lige od nas. Ili, bar (ako su segmenti te staklene zgrade zaista ograničavali prostore sadržane unutra, kao što bi bilo logično) nikog unutar granica te bašte, Bašte beskrajnog sna. Međutim, tek što je Agija rekla to što je rekla, glava i pleća jednog starca se izdigoše iznad nekog barskog rastinja, desetak koraka daleko. "Ni'e tako", dobaci nam on. "Znam da tako priča'u, al' ni'e tako."
<BR>&nbsp;&nbsp;&nbsp;&nbsp;&nbsp;Agija, koja je do tog trenutka dopuštala da prekinuta bretela njene haljine visi kako bilo, hitro podiže taj deo tkanine. "Nisam znala da govorim ikome sem mom pratiocu."
<BR>&nbsp;&nbsp;&nbsp;&nbsp;&nbsp;Starac je prečuo taj prekor. Njegove su misli, nesumnjivo, bile već previše zauzete primedbom koju je slučajno čuo, pa prekoru nije mogao posvetiti mnogo pažnje. "Imam ja ovde figuru - da li biste je pogledali? Vi, mladi gospodine - vi ste obrazovan čovek, to svak' vidi. Hoćete li pogledati?" Izgledalo je da drži motku. Pred mojim očima se ta motka nekoliko puta uzdigla i spustila i tek tad sam shvatio da stari upire njome o dno i na taj način poguruje napred nekakav čamac. Primicao nam se.
<BR>&nbsp;&nbsp;&nbsp;&nbsp;&nbsp;"Eto još nevolja", reče Agija. "Bolje mi da krenemo."
<BR>&nbsp;&nbsp;&nbsp;&nbsp;&nbsp;Zapitao sam ne bi li stari mogao da nas preveze preko jezera i na taj način da nam uštedi dugo peščenje okolo.
<BR>&nbsp;&nbsp;&nbsp;&nbsp;&nbsp;Odmahnuo je glavom. "Preteški za moj brodić. Ovde ima mesta samo za Kes i men'. Vi veliki ljudi biste nas prevrnuli."
<BR>&nbsp;&nbsp;&nbsp;&nbsp;&nbsp;Pramac se pojavi na vidiku i ja videh da je govorio istinu: to je bio čamčić tako malen da se činilo da je previše tražiti od njega da održava na vodi čak i samog tog starca, iako je deda bio poguren i od starosti toliko sasušen (izgledao je stariji čak i od majstora Palaemona) da bi teško mogao imati veću težinu nego dečko od deset godina. U čunu nije bilo nikog drugog.
<BR>&nbsp;&nbsp;&nbsp;&nbsp;&nbsp;"Izvinite, sire", reče mi on. "Ne mogu bliže prići. Može bit' raskvašena, al' previše je suva za men', inače vi ne biste mogli hodati po njoj. Možete li stupiti ovamo do ivice da vidite moju figuru?"
<BR>&nbsp;&nbsp;&nbsp;&nbsp;&nbsp;Bio sam radoznao da vidim šta to on od nas hoće, pa sam ga poslušao, a Agija je, nimalo oduševljena, pošla za mnom.
<BR>&nbsp;&nbsp;&nbsp;&nbsp;&nbsp;"Hm, evo." Posegavši u tuniku, stari je izvukao mali svitak. "Evo položaja. Pogledajte, mladi gospodine. "
<BR>&nbsp;&nbsp;&nbsp;&nbsp;&nbsp;U svitku je bilo napisano, prvo, neko ime i dug opis gde je ta osoba živela, čija je supruga bila i šta je njen muž po zanimanju bio; a ja sam, bojim se, samo glumio da sve to čitam. Ispod opisa bila je grubo nacrtana karte i uz nju dve brojke.
<BR>&nbsp;&nbsp;&nbsp;&nbsp;&nbsp;"Vidite, mladi gospodine, trebalo bi da bude lako. Taj prvi broj, on kaže koliko koraka ima od Fulstruma. Druga brojka, to su koraci uz. A da li ćete poverovati kad vam kažem da sam se tokom svih ovih godina trudio da je nađem i još nikako nisam uspeo?" Gledajući ka Agiji, uspravljao se, najzad stao gotovo sasvim normalno.
<BR>&nbsp;&nbsp;&nbsp;&nbsp;&nbsp;"Ja verujem", reče Agija. "I ako će vas to učiniti zadovoljnim, reči ću: žao mi je što to čujem. Ali to nema nikakve veze sa nama."
<BR>&nbsp;&nbsp;&nbsp;&nbsp;&nbsp;Okrenula se da pođe, ali starac ispruži svoju čamdžijsku motku da me spreči da pođem i ja. "Ne slušajte vi njih. Oni njih polože gde figura kaže, al' tamo ne ostanu. Viđa'u se oni i u reci čak." Pogledao je neodređeno ka obzorju. "Tamo, napolju."
<BR>&nbsp;&nbsp;&nbsp;&nbsp;&nbsp;Rekoh mu da nisam uveren da je to moguće.
<BR>&nbsp;&nbsp;&nbsp;&nbsp;&nbsp;"Sva ova voda ovde, šta mislite odakle? Ima podzemni tunel ko'i je dovodi, inače bi se isušilo. Kad se tela pokrenu, šta sprečava da jedno isplovi napolje? Šta sprečava dvadeset? Vodenih struja nema, nikakvih vrednih pomena. Vi i ona - po avern, a? A znate li zašto su ih ovde uopšte zasadili?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Zbog morskih krava. Ima ih u reci, pa su ulazile kroz tunel. Rodbina se plašila da vidi ta lica da plove po reci, pa je Otac Inire doveo baštovane da zasade averne. Bio sam ovde i video. On sitan, kriv vrat, krive noge. Sad ako dođe manate'a, morska krava, u noći, ti cvetovi ubi'u. Jednog jutra ja tražio Kes, kao što radim uvek kad ima nešto drugo što moram da radim i na obali dva kustosa sa harpunom. Kažu mrtva manate'a u jezeru. Ja mojom kukom i izvučem je, al' nije manate'a, nego čovek. Ispljunuo olovo ili nisu dovoljno ubacili. Izgleda dobro kao vi il' ona, a bolje neg' ja."
<BR>&nbsp;&nbsp;&nbsp;&nbsp;&nbsp;"A da li je bio dugo mrtav?"
<BR>&nbsp;&nbsp;&nbsp;&nbsp;&nbsp;"Ne može se znati, jer ova voda njih ukiseli. Čućete da priča'u da im uštavi kožu, i to je istina. Ali ne mislite na đon vaše čizme kad to čujete. Nego više kao ženska rukavica."
<BR>&nbsp;&nbsp;&nbsp;&nbsp;&nbsp;Agija nam je daleko odmakla i ja krenuh za njom. Starac nas je pratio, pogurujući svoj čun uporedo sa našom plovećom stazom od vodenog bilja.
<BR>&nbsp;&nbsp;&nbsp;&nbsp;&nbsp;"I kažem ja njima, imao sam za vas bolju sreću za jedan dan neg' za sebe za četrdeset godina. Evo čime ja." On podiže u vazduh jednu gvozdenu kuku za hvatanje, vezanu za kraj konopca, da je vidim. "Ni'e da se nisam nahvatao, mnogo, svakojakih. Ali nisam Kes. Počeo sam gde figura kaže, godinu dana posle njene smrti. Tamo je ni'e bilo, pa sam nastavljao potragu u sve širim krugovima. Posle pet godina bio sam o-ho-ho odatle - tako sam tad mislio - od mesta ko'e je na figuri. Bio me strah da je ona možda ipak tamo, pa sam počeo iz početka. Prvo gde je napisano, pa u sve širim krugovima. Deset godina tako. Opet me uhvatio strah, i sad, svako jutro počinjem gde je napisano, tu prvo bacam kuku. Posle idem gde sam juče stao i širim krug još malo. Ona ni'e tamo gde je zapisano - to znam, znam svakog ko jeste tamo, neke od njih sam izvlačio stotinu puta. Al' luta, a ja sve mislim možda će doći kući."
<BR>&nbsp;&nbsp;&nbsp;&nbsp;&nbsp;"Bila vam je supruga?"
<BR>&nbsp;&nbsp;&nbsp;&nbsp;&nbsp;Starac klimnu i, na moje iznenađenje, ne reče ništa.
<BR>&nbsp;&nbsp;&nbsp;&nbsp;&nbsp;"Zbog čega želite da izvučete njeno telo?"
<BR>&nbsp;&nbsp;&nbsp;&nbsp;&nbsp;Opet je oćutao. Njegova motka je bez zvuka klizila, zabijala se u vodu i izdizala; čun je iza sebe ostavljao sasvim mali talasni trag, talasiće koji su lizali travnatu ivicu staze kao jezici mačića.
<BR>&nbsp;&nbsp;&nbsp;&nbsp;&nbsp;"Jeste li sigurni da biste je prepoznali, posle toliko vremena, ako biste je našli?"
<BR>&nbsp;&nbsp;&nbsp;&nbsp;&nbsp;"Da...da." Zaklimao je glavom, prvo polako, zatim žestoko. "Vi pomišljate da sam je možda već izvukao. Kukom, gore, pogledao lice, bacio natrag. Zar ne? Nije moguće. Ne znati Kes? Pitali ste što je hoću natrag. Jedan razlog, uspomena koju o njoj imam - ona najjača - ta mrka voda kako se sklapa preko njenog lica. Oči sklopljene. Znate za to?"
<BR>&nbsp;&nbsp;&nbsp;&nbsp;&nbsp;"Nisam siguran da znam na šta mislite."
<BR>&nbsp;&nbsp;&nbsp;&nbsp;&nbsp;"Ima'u jedan cement ko'i stave na očne kapke. To bi trebalo da drži zauvek zatvorene, ali kad je voda udarila, otvoriše se. Objasnite to. Ja tako pamtim, to mi je u glavi kad pokušam da spavam. Ta mrka voda, valja se preko njenog lica, a oči se otvara'u, plave kroz mrko. Pet, šest puta noću moram da zaspim, jer se budim. Pre nego što i sam legnem ovde unutra, hoću da imam drugu sliku, drugu - kako se njeno lice diže, izlazi, pa makar to samo bilo na kuki mojoj. Pratite šta govorim?"
<BR>&nbsp;&nbsp;&nbsp;&nbsp;&nbsp;Pomislih na Teklu; na rečicu krvi ispod vrata njene ćelije pomislih; i klimnuh.
<BR>&nbsp;&nbsp;&nbsp;&nbsp;&nbsp;"A ima i još. Kes i ja, imali smo radnjicu. Uglavnom metalni predmeti sa slikama od umetnutih komadića emajla - kloasoni. Njen otac i brat, zanatlije, pravili su to, pa su nam obezbedili radnju na ulici Signalskoj, nedaleko od sredine, pokraj kuće za aukci'e. Radnjica, još je tamo, cela zgrada, al' niko tamo ne živi. Ja odem rođacima, donesem kući na leđima kutije sa kloasonima, pootvaram ih, rasporedim komade po našim policama. Kes im određu'e cene, prodaje ih i sve održava u takvoj čistoći! Znate koliko smo dugo vodili svoje mestašce?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Četiri godine, bez mesec i nedelju. Onda je umrla. Kes umrla. Nije dugo prošlo i sve je nestalo, ali to je bio najveći deo mog života. Sad imam jedno mesto za spavanje na tavanu sa senom. Jedan čovek, znam ga već godinama, mada mnogo godina posle odlaska Kes, pušta me da spavam tamo. Nijednog kloasona nema tamo, ništa od odeće, nijedan ekser iz stare radnjice. Pokušao sam da sačuvam kutijicu sa uvojkom kose i Kesine češljeve, ali sve je otišlo. Recite vi meni, sada, ovo. Kako da znam da ni'e bio san?"
<BR>&nbsp;&nbsp;&nbsp;&nbsp;&nbsp;Meni se činilo da bi ovaj stari mogao biti začaran, poput onih u kući od žutog drveta; zato rekoh: "Ne mogu znati. Možda je, kao što velite, sve i bilo samo san. Mislim da suviše mučite sebe."
<BR>&nbsp;&nbsp;&nbsp;&nbsp;&nbsp;Njegovo se raspoloženje u trenutku preokrenulo - pojava koju sam viđao kod male dece - i on se nasmeja. "Lako je videti, gospodine, da vi, iako ste tako opremljeni ispod tog ogrtača, mučitelj niste. Zaista bih rado povezao vas i vašu doksicu. Ali ne mogu i zato ima malo dalje jedan drugar sa većim čamcem. On dolazi prilično često i ponekad tako, kao vi, razgovara sa mnom. Kažite mu da se ja nadam da će vas on prevesti na drugu stranu."
<BR>&nbsp;&nbsp;&nbsp;&nbsp;&nbsp;Zahvalio sam mu se i pohitao za Agijom, koja je u međuvremenu daleko isprednjačila. Hramala je i ja se prisetih koliko je već danas, posle uganuća noge, prepešačila. Kad sam bio već nadomak da je sustignem i ponudim joj da me uzme za ruku da bi joj bilo lakše, napravio sam jednu od onih grešeka koje u tom trenutku izgledaju ogromne i silno ponižavajuće, ali im se čovek kasnije smeje; to učinivši, pokrenuo sam jedan od najčudnijih incidenata u mojoj, priznati se mora, čudnovatoj karijeri. Jer ja sam Agiju sustizao trčeći i u trku došao preblizu unutrašnje strane jedne krivine na plovećoj stazi.
<BR>&nbsp;&nbsp;&nbsp;&nbsp;&nbsp;U jednom trenutku trk me je nosio preko sunđeraste barske travuljine - a već u sledećem mlatarao sam po ledenoj smeđoj vodi, grdno ometan ogrtačem. Tokom vremena koliko je potrebno za jedan dah osećao sam, opet, onaj užasni strah od davljenja; onda sam se u vodi uspravio i izbio licem na vazduh. Pobedile su navike stečene u svim onim letnjim plivanjima na Đolu: izduvao sam vodu iz usta i nosa, udahnuo duboko i odgurnuo potpuno mokru kapuljaču sa lica.
<BR>&nbsp;&nbsp;&nbsp;&nbsp;&nbsp;Tek što sam se smirio, uvideo sam da mi je Terminus Est ispao iz ruke i opasnost da to sečivo izgubim učinila mi se, tada, strašnijom od gubljenja života. Zaronio sam, ne želeći ni da se potrudim da prvo skinem čizme i počeo sam da krčim sebi put kroz zagasitomrki fluid koji nije bio samo voda nego voda zgusnuta od vlaknastog korenja bilja, korenja spletenog u mrežice. Ta su vlakna mnogostruko povećavala opasnost od davljenja, ali su mi spasla Terminus Est - koji bi sigurno stigao do dna pre nego ja, i tamo se, uprkos prisustvu male količine vazduha u kaniji zario u blato, da pad nije ometen korenjem. Desilo se, dakle, sledeće: nekih osam ili deset lakata ispod površine, jedna moja šaka, grabeći mahnito, naišla je na blagosloveni, dobro poznati oblik njegove drške sa oniksom.
<BR>&nbsp;&nbsp;&nbsp;&nbsp;&nbsp;Ali tog istog trena moja druga šaka dotakla je jedan predmet sasvim druge vrste. Drugu ljudsku šaku, čiji se stisak (jer je istog trena kad sam je dodirnuo ščepala moju šaku) tako savršeno podudario sa pronalaženjem Terminus Esta, da je izgledalo kao da mi vlasnik te šake vraća mač, kao što je to visoka zapovednica pelerinki učinila ranije. Osetio sam talas ludačke zahvalnosti, a onda se strah vratio udesetostručen: ta šaka me je vukla, vukla nadole.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
