<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. POSLEDNJA GODINA
<P>&nbsp;&nbsp;&nbsp;&nbsp;&nbsp;Mislim da je majstor Gerlous imao ideju da ja budem često vođen u tu kuću da me Tekla ne bi suviše privlačila. A desilo se to da sam ja dopustio Roheu da te pare stavlja u džep: nikad više nisam otišao. Bol je bio previše prijatan, zadovoljstvo previše bolno; tako da sam se bojao da posle izvesnog vremena ja više neću prepoznati vlastiti um.
<BR>&nbsp;&nbsp;&nbsp;&nbsp;&nbsp;Osim toga, pre nego što smo Rohe i ja otišli iz te kuće, belokosi čovek je (uhvativši moj pogled) izvukao iz grudnog dela svoje odežde nešto za šta mi se u prvom trenutku učinilo da je nekakva ikona, ali sam brzo video da je zlatna bočica u obliku falusa. I nasmešio se, a taj me je smeh uplašio zato što u sebi nije sadržavao ništa sem prijateljstva.
<BR>&nbsp;&nbsp;&nbsp;&nbsp;&nbsp;Prošlo je nekoliko dana dok sam uspeo da oslobodim svoje misli o Tekli izvesnih utisaka što su pripadale lažnoj Tekli koja me je uvela u anakreontske zabave i ispunjenja muškaraca i žena. Moglo je to imati čak i dejstvo suprotno od onog koje je majstor Gerlous želeo, mada ne verujem da je imalo. Mislim da nikad nisam bio manje sklon da volim tu nesretnu ženu nego tad kad su u mom pamćenju bile sveže uspomene na moje slobodno uživanje u njoj; što sam jasnije uviđao neistinitost lažne Tekle, to sam dublje osećao želju da se približim pravoj, a kroz pravu me je privlačio (mada toga, tada, jedva da sam bio svestan) svet drevnog znanja i povlastica koji je ona predstavljala.
<BR>&nbsp;&nbsp;&nbsp;&nbsp;&nbsp;Knjige koje sam joj doneo postadoše moj univerzitet, a ona moja proročica. Nisam obrazovan čovek - od majstora Palaemona sam naučio tek nešto više od čitanja, pisanja i računanja i nekoliko činjenica o fizičkom svetu i o rekvizitama naše misterije. Ako su obrazovani ljudi ponekad pomislili da sam ja, ako ne njima ravan, onda bar čovek čijeg društva ne treba da se stide, to je samo zahvaljujući Tekli: onoj Tekli koja ostaje u mom pamćenju i živi u meni - i zahvaljujući korišćenju te četiri knjige.
<BR>&nbsp;&nbsp;&nbsp;&nbsp;&nbsp;Šta smo zajedno čitali i šta smo u vezi s tim jedno drugome pričali, neću reći: i najmanji delić toga istrošio bi ovu kratku noć do kraja. Cele te zime, dok se sneg beleo u Starom dvorištu, peo sam se iz ublijete kao iz sna, a onda primećivao svoje tragove i svoju senku na snegu. Tekla je tugovala te zime, ali je ipak oduševljeno pričala sa mnom o tajnama prošlosti, o pretpostavkama vezanim za više sfere i o grbovima i istorijama heroja koji su umrli pre mnogo milenijuma.
<BR>&nbsp;&nbsp;&nbsp;&nbsp;&nbsp;Proleće dođe i sa prolećem, purpurno isprugani, belo istačkani ljiljani nekropolisa. Donosio sam joj ih, a ona mi govoraše da je i moja brada iskočila kao oni i da bi trebalo da mi obrazi budu plaviji nego kod običnih ljudi, a sledećeg dana se izvinjavala i tvrdila da već i jesu plaviji. Zbog toplijeg vremena i (čini mi se) zbog cveća koje sam joj donosio, ohrabrila se. Kad smo pratili crte na insignijama starih kuća, progovarala je o svojim prijateljima koji su bili istog društvenog nivoa kao ona, o njihovim dobrim i lošim brakovima i kako je ta i ta menjala svoju budućnost za jednu ruševnu tvrđavu zato što ju je videla u snovima; pa kako je druga s kojom se ona igrala lutkama dok su bile deca sad gospodarica toliko hiljada kvadratnih liga. "A moraće da dođe i novi autarh, možda i nova autarhija, jednog dana, znaš, Severijane. Stvari se mogu dugo nastavljati po starom. Ali ne mogu večno."
<BR>&nbsp;&nbsp;&nbsp;&nbsp;&nbsp;"Ne znam mnogo o dvoru, dvorkinjo."
<BR>&nbsp;&nbsp;&nbsp;&nbsp;&nbsp;"Što manje znaš srećniji ćeš biti." Zastala je i grickala belim zubima delikatno svijenu donju usnu. "Kad se moja majka porađala, naredila je slugama da je odnesu do Vodoskoka Vatike, koji ima moć da otkriva šta će se dogoditi. Vodoskok je predskazao da ću ja sesti na tron. Tea mi je uvek na tome zavidela. Međutim, autarh... "
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Bolje da ne pričam suviše. Autarh nije kao drugi ljudi. Šta god ja da pričam ponekad, istina je da na celome Urtu ne postoji drugi čovek kao što je on."
<BR>&nbsp;&nbsp;&nbsp;&nbsp;&nbsp;"To znam."
<BR>&nbsp;&nbsp;&nbsp;&nbsp;&nbsp;"Onda ti je to dovoljno. Evo, vidi", reče, dižući smeđu knjigu. "Ovde piše: 'Misao je Talelausa Velikog da demokratija' - to znači narod - 'želi da bude pod vlašću neke sile nadmoćne u odnosu na demokratiju samu; a Ijeriksa Mudroga je misao da zajednica svih neće nikad dopustiti da na visoki položaj dođe neko različit od njih. Tome uprkos, za svakog autarha se kaže da je savršeni gospodar.'"
<BR>&nbsp;&nbsp;&nbsp;&nbsp;&nbsp;Nisam razumeo, pa sam oćutao.
<BR>&nbsp;&nbsp;&nbsp;&nbsp;&nbsp;"Niko, zapravo, ne zna šta će autarh učiniti. Sve se na kraju svodi na to. Niti šta će Otac Inire učiniti. Kad sam prvi put došla na dvor, rečeno mi je da Otac Inire zaista usmerava politiku Komonvelta. Posle dve godine mog boravka tamo, jedan čovek na veoma visokom položaju - ne mogu ti ni kazati njegovo ime - rekao mi je da autarh vlada bez obzira na to što se nekima u Kući Apsoluta čini da Otac Inire ima vlast. A prošle godine mi je jedna žena, u čije se mišljenje pouzdajem mnogo više nego u mišljenje ma kog muškarca, kazala, u dubokom poverenju, da je, zapravo, svejedno koji od njih dvojice ima vlast, jer su obojica nedokučivi kao pelagijske dubine i da ako jedan odlučuje dok mesec postaje puniji, a drugi kad vetar dune sa istoka, niko, u svakom slučaju, ne primećuje razliku. Mislila sam da je to mudar savet, sve dok nisam shvatila da to ona samo ponavlja nešto što sam ja rekla njoj pola godine ranije." Tekla je zaćutala, opružena po uzanom krevetu, tamne kose rasute po jastuku.
<BR>&nbsp;&nbsp;&nbsp;&nbsp;&nbsp;"Ako ništa drugo", rekao sam joj, "dobro si činila što si se oslanjala na mišljenje te žene. Jer, ona je svoja mišljenja zasnivala na pouzdanom izvoru."
<BR>&nbsp;&nbsp;&nbsp;&nbsp;&nbsp;Kao da me nije čula, promrmljala je: "Ali istina je takva, Severijane. Niko ne zna šta će ta dvojica učiniti. Ja bih mogla biti oslobođena sutra. To je sasvim moguće. Oni sad već moraju znati da sam ovde. Ne gledaj me tako. Moji prijatelji će razgovarati sa Ocem Inireom. Možda će me neko čak pomenuti autarhu. Ti znaš zašto su me uzeli, zar ne?"
<BR>&nbsp;&nbsp;&nbsp;&nbsp;&nbsp;"Nešto oko tvoje sestre."
<BR>&nbsp;&nbsp;&nbsp;&nbsp;&nbsp;"Moja polusestra Tea je sa Vodalusom. Kažu da mu je dragana, a ja mislim da je to veoma verovatno.
<BR>&nbsp;&nbsp;&nbsp;&nbsp;&nbsp;Setio sam se one lepotice navrh stepeništa u Kući azura i rekao: "Mislim da sam jednom video tvoju polusestru. Bilo je to u nekropolisu. S njom je bio jedan uzvišeni koji je nosio štap-mač i izgledao veoma zgodan. Rekao mi je da je on Vodalus. Ta žena je imala lice u obliku srca i glas koji me je navodio da pomišljam na golubove. Da li je to bila ona?"
<BR>&nbsp;&nbsp;&nbsp;&nbsp;&nbsp;"Valjda jeste. Oni žele da ona izda njega da bi spasla mene, a ja znam da ona to neće učiniti. A kad to otkriju, što da me ne puste?"
<BR>&nbsp;&nbsp;&nbsp;&nbsp;&nbsp;Počeo sam da pričam o nečem drugom, a ona se posle nekog vremena nasmejala i rekla: "Toliko si intelektualan, Severijane. Kad postaneš kalfa, bićeš najpametniji mučitelj u istoriji... grozna pomisao."
<BR>&nbsp;&nbsp;&nbsp;&nbsp;&nbsp;"Imao sam utisak da ti prijaju takvi razgovori, dvorkinjo."
<BR>&nbsp;&nbsp;&nbsp;&nbsp;&nbsp;"Samo sad, zato što ne mogu napolje. Možda će te ovo šokirati: kad sam bila slobodna, retko sam posvećivala vreme metafizici. Umesto toga, išla sam na ples i u lov na pekarije sa pardinskim lovačkim psima. Ovu učenost, kojoj se diviš, stekla sam još kao devojčica, dok sam sedela pred mojim tutorom, pod pretnjom šibe."
<BR>&nbsp;&nbsp;&nbsp;&nbsp;&nbsp;"Nije potrebno da pričamo o takvim stvarima, dvorkinjo, ako više voliš da ne pričamo."
<BR>&nbsp;&nbsp;&nbsp;&nbsp;&nbsp;Ustala je i zabila ruke u sredinu buketa koji sam joj ubrao. "Cvetovi su bolja teologija nego folio-izdanja, Severijane. Da li je lepo u nekropolisu, tamo gde si ovo našao? Ne donosiš mi sa grobova cveće, a? Već isečeno cveće koje je neko doneo?"
<BR>&nbsp;&nbsp;&nbsp;&nbsp;&nbsp;"Ne. Ovo je davno zasađeno. Svake godine niče nanovo."
<BR>&nbsp;&nbsp;&nbsp;&nbsp;&nbsp;Na prorezu u vratima Drote je rekao: "Vreme da se krene" i ja sam ustao.
<BR>&nbsp;&nbsp;&nbsp;&nbsp;&nbsp;"Da li misliš da postoji mogućnost da je ponovo vidiš? Dvorkinju Teu, moju sestru?"
<BR>&nbsp;&nbsp;&nbsp;&nbsp;&nbsp;"Ne verujem, dvorkinjo."
<BR>&nbsp;&nbsp;&nbsp;&nbsp;&nbsp;"Ako je vidiš, Severijane, hoćeš li joj reći o meni? Možda nisu uspeli da stupe u vezu s njom. Nećeš činiti nikakvo izdajstvo - radićeš autarhov posao."
<BR>&nbsp;&nbsp;&nbsp;&nbsp;&nbsp;"Reći ću joj, dvorkinjo." Već sam zakoračio kroz vrata.
<BR>&nbsp;&nbsp;&nbsp;&nbsp;&nbsp;"Neće ona Vodalusa izdati, to znam, ali je moguć neki kompromis."
<BR>&nbsp;&nbsp;&nbsp;&nbsp;&nbsp;Drote je zatvorio vrata, a ja sam okrenuo ključ. Mojoj pažnji nije promakla činjenica da Tekla nije pitala kako se moglo desiti da njena sestra i Vodalus dođu u naše drevno - i od ljudi kao što su njih dve, zaboravljeno - groblje. Hodnik je, sa svojim redovima metalnih vrata i sa zidovima koji su se od hladnoće orosili vlagom, izgledao mračan, posle svetiljke u ćeliji. Drote je počeo da pripoveda o pohodu koju su on i Rohe preduzeli: naime, otišli su preko Đola da vide jednu jamu sa lavovima; kroz zvuk njegovog glasa čuo sam Teklu kako tiho dobacuje: "Podseti je kako smo zašivale Džozefinu lutku."
<BR>&nbsp;&nbsp;&nbsp;&nbsp;&nbsp;Ljiljani su svenuli kao i svake godine, a umesto njih su nikle tamne ruže smrti i procvale. Nasekao sam nekoliko i odneo ih Tekli, crnkastopurpurne sa trunčicama rumene boje. Nasmešila se i odrecitovala:
<BR>
<BR>&nbsp;&nbsp;&nbsp;&nbsp;&nbsp;"Ovde leži Roza
<BR>&nbsp;&nbsp;&nbsp;&nbsp;&nbsp;koja je volela da se voza.
<BR>&nbsp;&nbsp;&nbsp;&nbsp;&nbsp;Diže se miris, druže,
<BR>&nbsp;&nbsp;&nbsp;&nbsp;&nbsp;al' ne miriše na ruže."
<BR>
<BR>&nbsp;&nbsp;&nbsp;&nbsp;&nbsp;"Ako ti ovaj miris smeta, dvorkinjo..."
<BR>&nbsp;&nbsp;&nbsp;&nbsp;&nbsp;"Ni najmanje, baš je sladak. Samo sam citirala nešto što je moja baba imala običaj da kaže. Ta Roza je kao devojka bila na lošem glasu, govorila mi je baba, i kad je umrla, sva su deca izvikivala tu recitaciju. A ja naslućujem da je to zapravo mnogo starija pesma i da se izgubila u vremenu, kao što se izgube počeci svih dobrih i svih loših stvari. Kaže se da muškarci osećaju želju za ženama, Severijane. Zašto onda preziru ženu koju dobiju?"
<BR>&nbsp;&nbsp;&nbsp;&nbsp;&nbsp;"Ne verujem da svi preziru, dvorkinjo."
<BR>&nbsp;&nbsp;&nbsp;&nbsp;&nbsp;"Ta lepotica Roza davala je sebe i zato je toliko ismevana da je poruga dospela i do mojih ušiju, iako su se njeni snovi odavno pretvorili u prah zajedno sa njenom glatkom puti. Dođi ovamo i sedi do mene."
<BR>&nbsp;&nbsp;&nbsp;&nbsp;&nbsp;Postupio sam kako mi je rečeno, a ona je glatko uvukla šake pod iskrzani donji rub moje košulje i svukla mi košulju preko glave. Usprotivio sam se, ali i uvideo da nemam snage da se oduprem.
<BR>&nbsp;&nbsp;&nbsp;&nbsp;&nbsp;"Čega se stidiš? Nemaš dojke koje bi sakrivao. Nikad nisam videla tako belu kožu u skladu sa tako tamnom kosom... Smatraš li da je moja koža bela?"
<BR>&nbsp;&nbsp;&nbsp;&nbsp;&nbsp;"Veoma bela, dvorkinjo."
<BR>&nbsp;&nbsp;&nbsp;&nbsp;&nbsp;"I drugi tako misle, ali je tamna pored tvoje. Moraćeš da bežiš od sunca kad budeš mučitelj, Severijane. Dobijaćeš grozne opekotine."
<BR>&nbsp;&nbsp;&nbsp;&nbsp;&nbsp;Svoju kosu, koju je tako često raspuštala, danas je vezala oko glave, kao tamni oreol. Nikad nije više ličila na svoju polusestru Teu i ja osetih takvu želju za njom da mi se učini da izlivam svoju krv po podu i da sa svakim stiskom svoga srca postajem slabiji i bliži nesvestici.
<BR>&nbsp;&nbsp;&nbsp;&nbsp;&nbsp;"Zbog čega lupaš po mojim vratima?" Njen osmeh mi je kazivao da zna.
<BR>&nbsp;&nbsp;&nbsp;&nbsp;&nbsp;"Moram da idem."
<BR>&nbsp;&nbsp;&nbsp;&nbsp;&nbsp;"Onda pre odlaska obuci tu košulju - ne želiš da te tvoj prijatelj vidi takvog."
<BR>&nbsp;&nbsp;&nbsp;&nbsp;&nbsp;Te noći, iako sam znao da je uzaludno, otišao sam u nekropolis i proveo nekoliko smena lutajući između tihih kuća mrtvih. Vratio sam se i sledeće noći, i sledeće, ali me četvrte noći Rohe povede u grad, a tamo u nekoj pijanačkoj jazbini začuh kako neko priča da je Vodalus daleko na severu i da tamo, iz svojih skrovišta u mrazom stegnutim šumama, napada naselja.
<BR>&nbsp;&nbsp;&nbsp;&nbsp;&nbsp;Dani su prolazili. Tekla je sad bila potpuno ubeđena da, pošto je držana u bezbednosti tako dugo, nikad neće biti izvedena na mučenje, pa je zatražila od Drotea da joj donese materijal za pisanje i crtanje i, koristeći ih, počela je da planira vilu koju je nameravala da podigne na južnoj obali jezera Diuturne; za taj predeo se priča da je najudaljeniji, ali i najlepši deo Komonvelta. Ja sam izvodio grupe šegrta na plivanje, smatrajući da je to moja dužnost, iako u dubokoj vodi nikad nisam mogao zaroniti bez straha.
<BR>&nbsp;&nbsp;&nbsp;&nbsp;&nbsp;A onda, sa prividnom iznenadnošću, naiđe vreme odveć hladno za plivanje; jednog jutra na izlizanoj kaldrmi Starog dvorišta zaiskričio je mraz, a u vreme ručka na našim tanjirima pojavila se sveža svinjetina, siguran znak da je hladnoća dospela do bregova ispod grada. Majstori Gerlous i Palaemon me pozvaše kod sebe.
<BR>&nbsp;&nbsp;&nbsp;&nbsp;&nbsp;Majstor Gerlous reče: "Sa nekoliko strana smo dobili dobre izveštaje o tebi, Severijane, a sada se tvome šegrtovanju sasvim primakao kraj."
<BR>&nbsp;&nbsp;&nbsp;&nbsp;&nbsp;Maltene šapatom, majstor Palaemon je dodao: "Tvoje dečaštvo je iza tebe, tvoje muževno doba je pred tobom." U njegovom glasu se osećala naklonost.
<BR>&nbsp;&nbsp;&nbsp;&nbsp;&nbsp;"Upravo tako", nastavi majstor Gerlous. "Bliži se svečanost naše zaštitnice. Pretpostavljam da si o tome razmišljao?"
<BR>&nbsp;&nbsp;&nbsp;&nbsp;&nbsp;Klimnuh glavom. "Eata će biti kapetan posle mene."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;Nisam shvatio šta se time hoće reći; uviđajući to, majstor Palaemon blagim glasom dodade: "Šta ćeš ti biti, Severijane? Mučitelj? Gildu možeš i da napustiš, znaš, ako to želiš."
<BR>&nbsp;&nbsp;&nbsp;&nbsp;&nbsp;Rekao sam mu čvrsto - i tonom kao da sam pomalo šokiran takvom mišlju - da na to nisam nijednom ni pomislio. Ovo je bila laž. Znao sam, kao što svi šegrti znaju, da čovek nije čvrsto i konačno član gilde dok se, punoletan, slobodno ne izjasni za to. Osim toga, naš sam esnaf ne samo voleo nego i mrzeo - ne zbog bola nanošenog klijentima među kojima ponekad mora biti i nevinih i koji svakako često dobijaju kazne daleko iznad onog što bi bilo opravdano njihovom krivicom; nego zato što mi se činilo da je gilda nedelotvorna, da ništa ne postiže i da služi jednoj vlasti koja ne samo da ništa ne postiže nego je i udaljena. Ne znam kako bolje da izrazim svoja osećanja prema gildi nego da kažem ovo: mrzeo sam je što me je izgladnjivala i ponižavala, a voleo sam je zato što mi je bila dom, i mrzeo sam je i voleo što je bila primer staroga, i što je bila slaba, i prividno neuništiva.
<BR>&nbsp;&nbsp;&nbsp;&nbsp;&nbsp;Naravno da ništa od toga nisam izneo majstoru Palaemonu, mada sam možda mogao, da majstor Gerlous nije bio prisutan. Ipak je izgledalo neverovatno da će moja izjava odanosti, koju sam izgovarao obučen u dronjke, biti shvaćena ozbiljno; ali, shvatiše je ozbiljno.
<BR>&nbsp;&nbsp;&nbsp;&nbsp;&nbsp;"Bez obzira na to da li si razmišljao da nas napustiš, ili nisi", reče mi majstor Palaemon, "ta mogućnost ti je otvorena. Mnogi bi rekli da će samo budala odslužiti sve teške godine šegrtovanja, a onda, kad šegrtovanje prođe, odbiti da postane kalfa svoje gilde. Ali ti, ako želiš, možeš to da učiniš."
<BR>&nbsp;&nbsp;&nbsp;&nbsp;&nbsp;"A kuda bih pošao?" To je bio pravi razlog moga ostajanja, iako im nisam mogao tako reći. Bilo mi je poznato da ogromni svet leži izvan zidova Citadele - uistinu, izvan zidova naše kule. Ali nisam mogao ni da zamislim da bi se za mene ikada našlo ikakvo mesto u tom svetu. Suočen sa izborom između robovanja i slobode u praznini, dodao sam: "U našoj gildi sam odgajen", plašeći se da bi njih dvojica mogla odgovoriti na moje pitanje.
<BR>&nbsp;&nbsp;&nbsp;&nbsp;&nbsp;"Jeste", reče majstor Gerlous svojim najformalnijim načinom. "Ali još nisi mučitelj. Nisi obukao fuligin."
<BR>&nbsp;&nbsp;&nbsp;&nbsp;&nbsp;Ruka majstora Palaemona, suva i zbrčkana kao ruka mumije, poče pipati, sve dok ne nađe moju šaku. "Među onima koji stupaju u religiju kaže se: 'Gledanje nikad ne prestaje'. To se ne odnosi samo na znanje, nego i na njihovu krizmu, čiji je beleg nevidljiv, pa prema tome i neizbrisiv. Našu krizmu, znaš."
<BR>&nbsp;&nbsp;&nbsp;&nbsp;&nbsp;Opet sam klimnuo glavom.
<BR>&nbsp;&nbsp;&nbsp;&nbsp;&nbsp;"Ona se može sprati još manje nego njihova. Ako bi ti sad otišao, ljudi bi samo odgovorili: 'Njega su mučitelji odgajili'. Ali kad budeš primljen u mučitelje, govoriće: 'On je mučitelj.' Možeš tada krenuti za plugom ili za dobošem, ali ćeš i dalje čuti: 'On je mučitelj'. Da li to shvataš?"
<BR>&nbsp;&nbsp;&nbsp;&nbsp;&nbsp;"Ništa drugo ne želim da čujem."
<BR>&nbsp;&nbsp;&nbsp;&nbsp;&nbsp;"To je dobro", reče majstor Gerlous i njih dvojica se iznenada, istovremeno, osmehnuše, pri čemu je majstor Palaemon pokazao svojih nekoliko starih, krivih zuba, a majstor Gerlous svoje četvrtaste žute zube, slične zubima mrtve kljusine. "Onda je vreme da ti objasnimo konačnu tajnu." (Evo i sad, dok pišem, jasno čujem kako je on te reči naglasio.) "Jer, bilo bi poželjno da o njoj porazmisliš pre ceremonije."
<BR>&nbsp;&nbsp;&nbsp;&nbsp;&nbsp;Onda su mi on i majstor Palaemon objasnili tu tajnu koja leži u srcu gilde i koja je još svetija zbog toga što nije nikakvom liturgijom slavljena i što leži gola u krilu Pankreatora.
<BR>&nbsp;&nbsp;&nbsp;&nbsp;&nbsp;Ujedno su od mene uzeli zakletvu da je nikad nikom neću otkriti osim - kao oni - čoveku kome neposredno predstoji ulazak u misterije gilde. Kasnije sam prekršio tu zakletvu, kao i mnoge druge.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
