<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. IZAZOV
<P>&nbsp;&nbsp;&nbsp;&nbsp;&nbsp;Ali jeste se pokrenuo, naime, kad sam ušao, okrenuo se da me pogleda; i jeste progovorio. "Veoma fino. Da, veoma fino. Vaš ogrtač, optimate - mogu li ga pogledati?"
<BR>&nbsp;&nbsp;&nbsp;&nbsp;&nbsp;Prišao sam mu, hodajući preko poda od izlizanih, neravnih pločica. Jedan zrak crvene sunčeve svetlosti, u kojoj su vrvele i rojile se trunčice prašine, stajao je, krut kao sečivo, između nas dvojice.
<BR>&nbsp;&nbsp;&nbsp;&nbsp;&nbsp;"Vaš ogrtač, optimate." Poduhvatio sam svoj ogrtač i pružio mu ga levom rukom, a on poče pipati tkaninu gotovo isto onako kao mlada žena maločas, napolju. "Da, veoma je fino. Meko. Kao vuna, a ipak mekše, mnogo mekše. Neka mešavina lana i vune od lame? A boja, divno. Mučiteljski ogrtač. Čovek ne može verovati da su ogrtači pravih mučitelja bili i upola tako fini, ali, šta vredi sporiti se sa ovakvim tekstilom?" Hitro se provukao ispod tezge i pojavio se na mojoj strani, držeći u šaci neke krpe. "Mogu li pogledati vaš mač? Obećavam da ću biti izuzetno pažljiv."
<BR>&nbsp;&nbsp;&nbsp;&nbsp;&nbsp;Izvukao sam Terminus Est i položio ga na te krpe. Zgurio se nad njim, ne dodirujući ga, ne govoreći ni reči. Dotad su se moje oči već privikle na polumrak ove prodavnice, pa sam primetio usku crnu traku koja se iz njegove kose, iznad ušiju, pružala napred koliko za širinu jednog prsta. "Vi nosite masku", rekoh.
<BR>&nbsp;&nbsp;&nbsp;&nbsp;&nbsp;"Tri hrisosa. Za mač. I još jedan za ogrtač."
<BR>&nbsp;&nbsp;&nbsp;&nbsp;&nbsp;"Nisam došao ovde da prodajem", rekoh. "Skinite je."
<BR>&nbsp;&nbsp;&nbsp;&nbsp;&nbsp;"Ako tako želite. U redu, četiri hrisosa za taj mač." Uzdigao je šake i mrtvačka glava pade u njih. Njegovo pravo lice pocrnelo od sunca i sa širokim jagodičnim kostima, upadljivo je ličilo na lice one mlade žene koju sam video napolju.
<BR>&nbsp;&nbsp;&nbsp;&nbsp;&nbsp;"Želim da kupim ogrtač."
<BR>&nbsp;&nbsp;&nbsp;&nbsp;&nbsp;"Pet hrisosa za ovo. I to je, apsolutno, moja poslednja ponuda. Moraćete mi dati jedan dan vremena da prikupim novac."
<BR>&nbsp;&nbsp;&nbsp;&nbsp;&nbsp;"Rekoh li vam da ovaj mač nije za prodaju." Dohvatio sam Terminus Est i uvukao ga opet u kanije.
<BR>&nbsp;&nbsp;&nbsp;&nbsp;&nbsp;"Šest." Pružajući ruku preko pulta, dohvatio me je za mišicu ruke. "To je više nego što vredi. Čujte, ovo vam je poslednja prilika. Ozbiljno govorim. Šest."
<BR>&nbsp;&nbsp;&nbsp;&nbsp;&nbsp;"Došao sam da kupim ogrtač. Vaša sestra, jer, pretpostavljam da je to, rekla mi je da ćete ga imati i to po razumnoj ceni."
<BR>&nbsp;&nbsp;&nbsp;&nbsp;&nbsp;Uzdahnuo je. "U redu, prodaću vam ogrtač. Hoćete li mi prvo reći otkud vam taj mač?"
<BR>&nbsp;&nbsp;&nbsp;&nbsp;&nbsp;"Dobio sam ga od majstora naše gilde." Videh kako preko njegovog lica preleće treptaj nekog izraza koji nisam mogao sasvim da razaznam i zapitah: "Ne verujete mi?"
<BR>&nbsp;&nbsp;&nbsp;&nbsp;&nbsp;"Verujem vam, u tome je i jeste problem. Šta ste vi, zapravo?"
<BR>&nbsp;&nbsp;&nbsp;&nbsp;&nbsp;"Mučiteljski kalfa. Retko prelazimo na ovu stranu reke i retko idemo ovako daleko na sever. Ali da li ste stvarno toliko iznenađeni?"
<BR>&nbsp;&nbsp;&nbsp;&nbsp;&nbsp;Klimnuo je glavom. "To vam je kao da sretnete pticu koja odnosi dušu - psihopompa. Mogu li pitati zašto ste u ovoj gradskoj četvrti?"
<BR>&nbsp;&nbsp;&nbsp;&nbsp;&nbsp;"Možete, ali to je poslednje pitanje na koje ću odgovoriti. Idem u Traks da tamo preuzmem jednu dužnost."
<BR>&nbsp;&nbsp;&nbsp;&nbsp;&nbsp;"Hvala vam", reče on. "Neću se više nametati pitanjima. A stvarno i ne moram. Dakle, pošto ćete želeti da iznenadite svoje prijatelje u trenutku kad skinete ogrtač - jesam li pogodio? - on treba da bude takve boje da čini kontrast sa vašom odeždom. Bela boja bi mogla dobro poslužiti, ali i ona je prilično dramatična, a sem toga, užasno je teško održavati je čistu. Kako bi vam odgovarala tamnosmeđa?"
<BR>&nbsp;&nbsp;&nbsp;&nbsp;&nbsp;"Trake koje su držale vašu masku", rekoh. "Još su tu?"
<BR>&nbsp;&nbsp;&nbsp;&nbsp;&nbsp;Teglio je neke kutije iza tezge, stavljao ih na pod i nije mi ništa odgovorio. Trenutak-dva kasnije prekide nas zvuk zvonca iznad ulaznih vrata. Nova mušterija bejaše neki mladić čije je lice bilo skriveno izgraviranim, pripijenim šlemom; vizir šlema činili su rogovi, okrenuti nadole i međusobno spleteni. Na sebi je imao oklop od lakirane štavljene kože; na prsnom delu tog oklopa lepršala je zlatna himera sa praznim, piljećim licem ludakinje.
<BR>&nbsp;&nbsp;&nbsp;&nbsp;&nbsp;"Izvolite, hiparše." Prodavac je ispustio kutije da bi se mogao udvorički nakloniti. "Kako vam mogu pomoći?"
<BR>&nbsp;&nbsp;&nbsp;&nbsp;&nbsp;Šaka u oklopnoj rukavici pružila se ka meni, sa prstima stisnutim kao da će mi dati novčić.
<BR>&nbsp;&nbsp;&nbsp;&nbsp;&nbsp;"Uzmite to", reče prodavac preplašenim šapatom. "Šta god da je."
<BR>&nbsp;&nbsp;&nbsp;&nbsp;&nbsp;Pružio sam šaku i prihvatio na dlan jednu svetlucavu crnu semenku veliku kao zrno suvog grožđa. Čuo sam kako je prodavac užasnuto jeknuo; figura u oklopu se okrete i iziđe napolje.
<BR>&nbsp;&nbsp;&nbsp;&nbsp;&nbsp;Kad je hiparh otišao, ostavio sam semenku na pult. Prodavac ciknu: "Ne pokušavajte to meni da predate!" i uzmače korak-dva.
<BR>&nbsp;&nbsp;&nbsp;&nbsp;&nbsp;"A šta je to?"
<BR>&nbsp;&nbsp;&nbsp;&nbsp;&nbsp;"Ne znate? Kamen averna. Čime ste to uvredili jednog oficira Domaćih trupa?"
<BR>&nbsp;&nbsp;&nbsp;&nbsp;&nbsp;"Ničim. Zašto mi je ovo dao?"
<BR>&nbsp;&nbsp;&nbsp;&nbsp;&nbsp;"Izazvao vas je. Na dvoboj."
<BR>&nbsp;&nbsp;&nbsp;&nbsp;&nbsp;"Na monomahiju? Nemoguće. Ne spadam u boračke klase."
<BR>&nbsp;&nbsp;&nbsp;&nbsp;&nbsp;Njegovo sleganje ramena kazalo je više no što bi reči mogle. "Moraćete se boriti, inače će oni srediti da vas neko ubije. Jedino pitanje je da li ste tog hiparha zaista uvredili ili se neki visoki zvaničnik u Kući Apsoluta nalazi iza ovoga."
<BR>&nbsp;&nbsp;&nbsp;&nbsp;&nbsp;Sa istom onom jasnoćom s kojom sam video prodavca, ugledah ispred sebe i Vodalusa na groblju kako stoji ne uzmičući pred trojicom stražara-volontera; iako mi je sva obazrivost govorila da odbacim taj kamen averna od sebe i da pobegnem iz grada, nisam tako mogao postupiti. Neko je - možda lično autarh ili senoviti Otac Inire - saznao istinu o Teklinoj smrti i sad je nastojao da me uništi, a da ne osramoti moju gildu. Pa, dobro; ja ću se boriti. Ako odnesem pobedu, taj neko će možda promeniti mišljenje; ako budem ubijen, to će biti pravda i ništa više. I dalje misleći na Vodalusovu uzanu oštricu, rekoh: "Ja od svih mačeva razumem samo ovaj jedan."
<BR>&nbsp;&nbsp;&nbsp;&nbsp;&nbsp;"Ma nećete se mačevima boriti - zapravo, bilo bi najbolje da ovaj mač ostavite kod kuće."
<BR>&nbsp;&nbsp;&nbsp;&nbsp;&nbsp;"Apsolutno ne."
<BR>&nbsp;&nbsp;&nbsp;&nbsp;&nbsp;Opet je uzdahnuo. "Vidim da ništa ne znate o ovim stvarima, a ipak, u suton ćete se boriti za svoj život. Pa, dobro, mušterija ste mi, a ja mušteriju još nikad nisam napustio. Hteli ste ogrtač. Evo." Ode u zadnji deo radnje, a onda opet dođe ka meni, donoseći jedan odevni predmet u boji uvelog lišća. "Probajte ovaj. Biće četiri oričoka, ako vam odgovara veličina."
<BR>&nbsp;&nbsp;&nbsp;&nbsp;&nbsp;Ogrtač toliko veliki i udoban morao mi je dobro stajati, sem ako bi bio u ogromnoj meri prekratak ili predugačak. Cena mi se činila previsoka, ali platio sam i obukao ga; učinivši to, primakao se još za jedan korak sudbini koju se taj dan trudio da mi nametne, sudbini da postanem glumac. A istina je bila da sam već bio učesnik, i ne znajući to, u nekoliko drama.
<BR>&nbsp;&nbsp;&nbsp;&nbsp;&nbsp;"E, sada", reče prodavac, "ja moram da ostanem ovde da pazim na stvari, ali poslaću moju sestru da vam pomogne da nabavite jedan avern. Ona je na Sangvinarno polje išla često, pa bi možda mogla i da vam objasni osnovne stvari o borbama koje se tamo vode pomoću averna."
<BR>&nbsp;&nbsp;&nbsp;&nbsp;&nbsp;"Da li je neko pominjao mene?" Ona mlada žena koju sam video ispred radnje pojavi se sad iz jedne od mračnih magacinskih prostorija u zadnjem delu radnje. Sa tim prćastim nosićem i čudno iskošenim očima, toliko je ličila na brata da sam bio siguran da su blizanci, ali ta kombinacija vitkog stasa i istančanih crta lica, koja je kod njega izgledala neskladno, kod nje je bila neodoljivo privlačna. Mora biti da je tada njen brat njoj objasnio šta me je zadesilo. Ne znam, nisam čuo. Samo sam je gledao.
<BR>&nbsp;&nbsp;&nbsp;&nbsp;&nbsp;Evo, počinjem ponovo. Dugo je prošlo (dvaput sam čuo smenu straže ispred vratiju moje radne sobe) otkako napisah rečenice koje ste pre jednog trenutka pročitali. Nisam siguran da li je u redu da beležim te prizore, koje su možda od značaja samo za mene, tako podrobno. Lako sam mogao sve to sažeti: video sam prodavnicu, ušao sam; jedan oficir Septentriona izazvao me je na dvoboj; prodavac je poslao svoju sestru da mi pomogne da uzberem taj otrovni cvet. Mučne sam dane proveo čitajući povesti mojih prethodnika i one se sastoje pretežno od takvih izveštaja, sažetih. Na primer o Imaru:
<BR>
<BR>&nbsp;&nbsp;&nbsp;&nbsp;&nbsp;Prerušivši se, zaputio se u vangradske zone i tamo primetio jednoga monaha kako meditira ispod platana. Autarh mu se pridružio te sedeo leđima oslonjen o stablo sve dok Urt ne poče okretati suncu leđa. Projahaše u galopu vojnici sa oriflamnom zastavom, prođe pešice trgovac goneći mulu koja se teturala pod tovarom zlata, prođe jedna lepotica koju na plećima nosahu evnusi i, najzad, prođe pas trčkarajući kroz prašinu. Imar ustade i pođe za psom smejući se.
<BR>
<BR>&nbsp;&nbsp;&nbsp;&nbsp;&nbsp;Ako pretpostavimo da je ova anegdota istinita, veoma ju je lako objasniti: autarh je pokazao da se za aktivan život opredelio činom svoje volje, a ne zato što su ga privukle zavodljive stvari ovoga sveta.
<BR>&nbsp;&nbsp;&nbsp;&nbsp;&nbsp;Međutim, Tekla je u svoje vreme imala mnogo učitelja i svaki od njih je objašnjavao iste činjenice na drugi način. Ovde bi, na primer, neki drugi nastavnik mogao kazati da je autarh bio sasvim otporan na stvari koje privlače običnog čoveka, ali nemoćan da savlada svoju ljubav prema lovu.
<BR>&nbsp;&nbsp;&nbsp;&nbsp;&nbsp;A treći, da je autarh želeo da pokaže koliko prezire monaha koji je samo ćutao, iako je mogao da pruži mnogo prosvetljenja i da dobije još više. A prezir nije mogao iskazati odlaskom niz prazan drum, jer samoća je mudrima veoma privlačna. Niti ga je mogao iskazati polazeći za vojskom, niti za trgovcem sa bogatstvom, niti za ženom, jer neprosvetljeni čeznu za svim tim stvarima, pa bi monah pomislio za autarha da je još jedan neprosvetljeni čovek.
<BR>&nbsp;&nbsp;&nbsp;&nbsp;&nbsp;Četvrti bi rekao da je autarh krenuo za psom zato što je pas išao sam, dok su vojnici imali druge vojnike, trgovac svoju mulu, a mula svog trgovca i lepotica svoje robove; a monah nije pošao uopšte.
<BR>&nbsp;&nbsp;&nbsp;&nbsp;&nbsp;Međutim, zbog čega se Imar nasmejao? Nije li trgovac išao za vojnicima da bi otkupio njihov plen? Nije li ta žena išla za vojnicima da bi im prodavala svoje poljubce i svoja bedra? Da li je to bio lovački pas, ili od one kratkonoge pasmine koju žene drže uz sebe da bi, u slučaju da neko počne da ih miluje dok spavaju, pas zalajao? Ko će to sada reći? Imar je mrtav, a one njegove uspomene koje su neko vreme živele u krvi njegovih naslednika davno su izbledele i nestale.
<BR>&nbsp;&nbsp;&nbsp;&nbsp;&nbsp;Tako će, vremenom, nestati i moje. U ovo sam siguran: nijedno od tih objašnjenja za Imarovo ponašanje nije bilo tačno. Istina, ma kakva da je bila, svakako da je i jednostavnija i istančanija. Za mene bi neko mogao zapitati što sam prihvatio sestru tog prodavca kao svoju pratilju - ja, koji nikad u životu nisam imao pravog sadruga. A ko bi tek, čitajući samo o "prodavčevoj sestri", shvatio zašto sam ostao s njom i posle onoga što će se sada, na ovoj tački moje priče, odigrati? Niko, to je sigurno.
<BR>&nbsp;&nbsp;&nbsp;&nbsp;&nbsp;Rekao sam da ne mogu da objasnim svoju čežnju za njom, i to je istina. Voleo sam je žednom i očajničkom ljubavlju. Osećao sam da bismo nas dvoje mogli učiniti nešto tako jezivo da bi čitav svet neodoljivo poželeo da čini isto.
<BR>&nbsp;&nbsp;&nbsp;&nbsp;&nbsp;Uopšte nije potreban intelekt da bismo sagledali one prilike koje čekaju iza vakuuma smrti - svako dete ih je svesno, zna da blistaju slavom mračnom ili svetlom, ogrnute vlašću starijom od Vaseljene. Te prilike su prisutne u našim prvim snovima i u našim predsmrtnim prikazama. Osećamo istinito da one upravljaju našim životima i, takođe istinito, da mi vrlo malo značimo njima, graditeljima nezamislivog, borcima koji učestvuju u nekim ratovima onostran ukupnosti postojanja.
<BR>&nbsp;&nbsp;&nbsp;&nbsp;&nbsp;Ali nije tako lako uvideti da se i u nama samima nalaze sile jednako veličanstvene. Kažemo reči "hoću" i "neću" i zamišljamo da smo (iako svakodnevno izvršavamo naređenja kojekakvih prozaičnih osoba) sami sebi gospodari, a istina glasi da naši gospodari spavaju. Kad se jedan u nama probudi, pojaše nas kao životinju i goni nas napred, iako je taj jahač samo neki, do tada nenaslućeni, deo nas samih.
<BR>&nbsp;&nbsp;&nbsp;&nbsp;&nbsp;Može biti da je to pravo objašnjenje za pripovest o Imaru. Ko zna?
<BR>&nbsp;&nbsp;&nbsp;&nbsp;&nbsp;Bilo kako bilo, dopustio sam da mi prodavčeva sestra pomogne da dobro namestim ogrtač. Ovaj se mogao čvrsto zategnuti oko vrata i tada je moj fuliginski ogrtač, gildaški, bio nevidljiv ispod njega. Štaviše, mogao sam, ne otkrivajući ko sam, da pružim ruke napred ili kroz proreze sa strane. Terminus Est sam skinuo sa ramena i nosio ga, dokle god je na meni bio taj ogrtač, kao štap, a pošto je kanija pokrivala glavninu rukoštitnika i imala vrh od tamnog gvožđa, mnogi ljudi koji su me videli mislili su, sigurno, da i jeste štap.
<BR>&nbsp;&nbsp;&nbsp;&nbsp;&nbsp;Bilo je to jedino razdoblje u mome životu kada sam pomoću nekog sredstva za prerušavanje skrivao odeždu moje gilde. Čuo sam izreku da se prerušen čovek uvek oseća kao budala, bez obzira na to da li mu je prerušavanje uspešno ili nije uspešno; ja sam se, tako maskiran, u svakom slučaju osećao kao budala. A ipak, taj novi ogrtač na meni jedva da je, uopšte, bio ikakvo prerušavanje. Ti starinski, široki ogrtači nastali su kod ovčara (koji ih i danas nose,) pa su od njih prešli vojsci, u danima kad su borbe sa Ascijanima vođene ovde, na hladnom jugu. Od armije, preuzeli su ih religijski hodočasnici, koji su, sumnje nema, uvideli da je za njih veoma praktičan takav odevni predmet koji se može preobraziti u manje-više prikladan šatorčić. Smanjenje religioznosti zacelo je doprinelo iščezavanju takvih ogrtača u Nesusu, gde, sem svoga, nijedan nisam video. Da sam nešto više znao o njima, kupio bih i mekani, širokoobodni šešir uz njega; ali nisam znao, a prodavačeva sestra mi je rekla da izgledam kao dobar hodočasnik. To je, svakako, rekla sa onim treptajem ironije sa kojim je i sve drugo govorila, ali ja, zaokupljen svojim izgledom, ironiju nisam primetio. Rekao sam njoj i njenom bratu da želim više da znam o religiji.
<BR>&nbsp;&nbsp;&nbsp;&nbsp;&nbsp;Oboje su se nasmešili i brat reče: "Ako tu temu prvi pomenete, niko neće hteti o njoj da govori. Osim toga, možete steći ugled dobrog momka naprosto tako što ćete nositi to na sebi i ne pričati o religiji. A kad sretnete nekoga s kim ne želite uopšte da pričate, molite ga za dobrovoljni prilog."
<BR>&nbsp;&nbsp;&nbsp;&nbsp;&nbsp;I tako sam, bar prividno, postao hodočasnik koji putuje ka nekom neodređenom svetilištu na severu. Jesam li rekao da vreme pretvara naše laži u istine?
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
