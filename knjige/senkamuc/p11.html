<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. GOZBA
<P>&nbsp;&nbsp;&nbsp;&nbsp;&nbsp;Dan naše zaštitnice pada potkraj jeseni. Tad se veselimo: kalfe u procesiji izvode ples sa mačevima, fantastičan, sa mnogo skokova; majstori osvetle oronulu kapelu u Velikom dvoru sa hiljadu naparfimisanih sveća; i spremimo gozbu.
<BR>&nbsp;&nbsp;&nbsp;&nbsp;&nbsp;U ovoj gildi obeležavanje našeg praznika se računa ili kao uzvišeno (tom prilikom neki kalfa postaje majstor), ili kao manje (u kom bar jedan šegrt postaje kalfa), ili kao najmanje (kad se nijedno uzdizanje u rangu ne događa). Pošto se nijedan kalfa nije uzdigao do ranga majstora - nikakvo čudo, jer takva uzdignuća su ređa od decenija - ceremonija mog maskiranja bila je manje slavlje.
<BR>&nbsp;&nbsp;&nbsp;&nbsp;&nbsp;Ipak su uložene nedelje truda u pripreme. Čuo sam priču da unutar kruga citadelskih zidina rade pripadnici čak sto trideset pet gildi. Neke od tih gildi (kao što smo videli među kustosima) previše su malobrojne da bi dan svoga zaštitnika proslavljale u kapeli, te se zato moraju pridruživati svojoj bratiji u gradu. Oni brojniji se trude da proslave sa najvećom mogućom pompom, da bi podigli svoj ugled. Tako čine vojnici na Hadrijanov dan, matrozi na Barbarin dan, veštice na Megin dan i mnogi drugi. Besplatnim deljenjem hrane i pića, slikovitim povorkama i raznim čudesima, trude se da privuku na svoju proslavu što veći broj nečlanova.
<BR>&nbsp;&nbsp;&nbsp;&nbsp;&nbsp;Kod mučitelja nije tako. Nijedan nečlan nije seo sa nama za gozbu Svete Katarine već više od tri stotine godina; pre mnogo vremena je jedan (ako je priča istinita) poručnik garde skupio hrabrost, opklade radi, da dođe. Ima mnogo dokonih priča o tome šta mu se onda dogodilo - na primer, da smo mu dali stolicu od usijanog gvožđa i prinudili ga da na njoj sedi za našim stolom. Nijedna od tih priča nije istinita. Po starim zakonima našeg esnafa, poželeli smo mu dobrodošlicu i dobro ga ugostili; ali, pošto nismo, preko mesa i Katarinine torte, pričali o bolovima koje zadajemo, niti izmišljali nove načine mučenja, niti proklinjali one čije telo cepamo što prebrzo umiru, on se sve više i više brinuo, zamišljajući da ga uljuljkujemo u osećaj bezbednosti samo da bismo ga kasnije uvukli u neku zamku. Misleći to, jeo je malo, a pio mnogo, pa je posle gozbe, vraćajući se u svoje boravište, pao i udario glavom na takav način da je ostao, doživotno, bez razuma, a obuzet velikim bolovima. Na kraju je stavio cev sopstvenog oružja sebi u usta, ali mi tu nismo bili ništa krivi.
<BR>&nbsp;&nbsp;&nbsp;&nbsp;&nbsp;Niko sem mučitelja, dakle, ne dolazi u tu kapelu na dan Svete Katarine. A ipak, svake godine (znajući da ćemo biti posmatrani sa visokih prozora) obavljamo pripreme kao i druge gilde, čak i veličanstvenije. Pred kapelom, naša vina gore kao dragulji u svetlosti sto buktinja; naša pečenja se puše i valjaju u barama masnog soka, sa izvrnutim pečenim limunastim očima; vodene svinje kapibare i zamorci aguti, namešteni da stoje kao živi i da izgledaju kao da se pentraju, čak zaogrnuti krznima ispod kojih se pečeni kokosov orah meša sa njihovom sopstvenom odranom kožom, poziraju na čitavim gredama od šunke i brdima sveže pečenog hleba.
<BR>&nbsp;&nbsp;&nbsp;&nbsp;&nbsp;Naši majstori, kojih je, kad sam ja unapređen u kalfu, bilo samo dvojica, stižu u zatvorenim stolicama-nosiljkama, čije su zavese ispletene od cveća, a onda izlaze i hodaju po tepisima od obojenog peska koji prikazuju slike iz tradicije naše gilde i koji nastaju tako što kalfe, danima, mukotrpno, slažu zrno po zrno peska raznih boja samo da bi majstori svojim stopalima, iz jednog prolaska, sve uništili.
<BR>&nbsp;&nbsp;&nbsp;&nbsp;&nbsp;U kapeli čekaju jedna devojka, jedan veliki točak sa klinovima i jedan mač. Taj točak mi je dobro znan, zato što sam kao šegrt nekoliko puta pomagao kad smo ga sastavljali, a onda opet rasklapali. Spremište mu beše navrh kule, ispod same artiljerijske prostorije, i tu je ležao kad nije bio u upotrebi. Mač je, sa korak-dva rastojanja, izgledao kao pravi dželatski mač za odsecanje glava, ali bio je, zapravo, samo komad drveta uglavljen u jednu staru držalju i ulepšan blistavom folijom.
<BR>&nbsp;&nbsp;&nbsp;&nbsp;&nbsp;O devojci ništa vam ne mogu kazati. Kad sam bio vrlo mlad, nisam se ni pitao ko je; to su najranije gozbe kojih se sećam. Kad sam bio malo stariji i kad je Gildas (koji je, u godini u kojoj pišem, odavno već bio kalfa) bio na dužnosti kapetana šegrta, pomišljao sam da bi ona mogla biti jedna od veštica. Kad postadoh još godinu stariji, uvideh da takvo nepoštovanje ne bi bilo dopušteno.
<BR>&nbsp;&nbsp;&nbsp;&nbsp;&nbsp;Možda je to bila sluškinja iz nekog udaljenog dela Citadele. Možda je bila žiteljka grada koja je pristajala, zbog dobiti ili zbog neke stare veze s našom gildom, da igra tu ulogu - ne znam. Samo znam da je prilikom svake svetkovine ona čekala na svom mestu, i to, koliko sam mogao oceniti, neizmenjena. Visoka i vitka je bila, iako ne tako visoka niti tako vitka kao Tekla, tena tamnog, očiju tamnih, kose gavranski crne. Nigde drugde nisam video lice kao njeno, lice nalik na jezerce čiste vode usred šume.
<BR>&nbsp;&nbsp;&nbsp;&nbsp;&nbsp;Njeno je bilo da stoji između točka i mača dok nam majstor Palaemon (kao stariji od naša dva majstora) priča o osnivanju gilde i o našim prethodnicima u godinama pre dolaska leda - taj deo se menjao iz godine u godinu, jer je on, u svojoj učenosti, menjao priču. Bez reči je stajala i tad, i potom, dok smo pevali "Strašnu himnu", himnu naše gilde, koju šegrti moraju znati napamet, ali koja se peva samo tog jednog dana u godini. Takođe je ćutke stajala dok smo se mi spuštali na kolena, među polomljenim crkvenim klupama, i molili.
<BR>&nbsp;&nbsp;&nbsp;&nbsp;&nbsp;Onda su majstor Gerlous i majstor Palaemon, uz pomoć nekolicine starijih kalfi, otpočinjali predanje o njoj. Ponekad je govorio samo jedan. Ponekad su govorili, u ritmičkim napevima, svi zajedno. Ponekad su govorila dvojica, ali sa različitim dejstvima, a ostali za to vreme svirali u flaute načinjene rezbarenjem butnih kostiju, ili u trožične rebek-violine koje vrište kao čovek.
<BR>&nbsp;&nbsp;&nbsp;&nbsp;&nbsp;Kad bi došli do onog mesta u pripovesti gde Maksentius izriče presudu našoj zaštitnici, četvorica maskiranih kalfa bi jurnula napred da je zgrabe. Iako dotad tiha i smirena, sad se opirala, bacakala, vrištala. A dok su je nosili ka točku, on je počinjao prividno da se zamućuje i menja. U svetlosti sveća, prvo se pričinjavalo da one zmije na njemu, zeleni pitoni sa glavama od dragulja skerletne, limun-žute i bele boje, počinju da se uvijaju. Onda se ispostavljalo da to nisu zmije nego cvetovi, i to pupoljci ruža. Kad bi se devica našla na korak od njih, cvetovi su se otvarali (bili su napravljeni od hartije i sakriveni, što sam ja dobro znao, u pojedinim odeljcima točka). Glumeći strah, kalfe bi ustuknule; ali bi ih naratori, Gerlous, Palaemon i drugi, govoreći zajedno kao Maksentius, podsticali da nastave.
<BR>&nbsp;&nbsp;&nbsp;&nbsp;&nbsp;Na tom mestu sam ja, još bez maske i obučen kao kalfa, zakoračio napred i rekao: "Od otpora koristi nema. Bićeš na točku polomljena, ali nećemo ničim drugim tvoje dostojanstvo pogaziti."
<BR>&nbsp;&nbsp;&nbsp;&nbsp;&nbsp;Devojka nije odgovorila, samo je ispružila ruku i dodirnula točak koji se istog trena raspao na komade i, lišen svih svojih ruža, sručio, uz veliku buku, na pod.
<BR>&nbsp;&nbsp;&nbsp;&nbsp;&nbsp;"Odrežite joj glavu", zatražio je Maksentius, a ja sam se prihvatio mača. Bio je veoma težak.
<BR>&nbsp;&nbsp;&nbsp;&nbsp;&nbsp;Kleknula je pred mene. "Ti si savetnica Sveznanja", rekao sam. "Iako te moram ubiti, molim te da život moj poštediš."
<BR>&nbsp;&nbsp;&nbsp;&nbsp;&nbsp;Po prvi put je devojka progovorila: "Udari i ne boj se."
<BR>&nbsp;&nbsp;&nbsp;&nbsp;&nbsp;Uzdigao sam mač. Pamtim kako sam se za trenutak uplašio da ću se preturiti od njegove težine.
<BR>&nbsp;&nbsp;&nbsp;&nbsp;&nbsp;Kad se u svojim razmišljanjima vraćam na ta vremena, prvo se tog trenutka setim; od njega moram da krenem, unatrag ili napred, ako želim više da dozovem u sećanje. Čini mi se da u svom pamćenju zauvek stojim tako, u sivoj košulji i dronjavim čakširama, sa oštricom dignutom iznad glave. Dok je dižem, šegrt sam; a kad ona jurne dole, kalfa sam u Redu tragalaca za istinom i pokajanjem.
<BR>&nbsp;&nbsp;&nbsp;&nbsp;&nbsp;Naše je pravilo da dželat mora stajati između svoje žrtve i izvora svetlosti; devojčina glava je ležala u senci, na panju. Znao sam da udarac mača neće naneti nikakvu ozledu - jer ću ga ja skrenuti u stranu i time staviti u dejstvo jedan domišljati mehanizam koji izdiže voštanu glavu zalivenu krvlju, dok devojka svoju prekriva komadom fuliginskog platna. Ipak, oklevao sam da udarim.
<BR>&nbsp;&nbsp;&nbsp;&nbsp;&nbsp;Opet je progovorila s poda, pokraj mojih nogu, glasom koji kao da mi je odzvanjao u ušima: "Udari i ne boj se." Sa onoliko snage koliko sam mogao sakupiti tresnuh lažnom oštricom. Na tren mi se učinilo da oštrica prolazi kroz nešto što joj pruža otpor, a onda je grunula u panj, koji se raspolutio. Devojčina glava se, sva krvava, stumbala prema bratiji koja ju je iščekivala. Majstor Gerlous je podiže za kosu i poče u dlan leve ruke prikupljati krv.
<BR>&nbsp;&nbsp;&nbsp;&nbsp;&nbsp;"Ovom krizmom, našom", reče on, "pomazujem te, Severijane, da budeš naš brat zauvek." Njegov kažiprst iscrta znak po mome čelu.
<BR>&nbsp;&nbsp;&nbsp;&nbsp;&nbsp;"Tako neka bude", rekoše majstor Gerlous i sve kalfe sem mene.
<BR>&nbsp;&nbsp;&nbsp;&nbsp;&nbsp;Devojka je tad ustala. Dok sam je gledao, znao sam da je njena glava samo sakrivena platnom; ali, izgledalo je da tamo ničeg nema. Osećao sam vrtoglavicu i zamor.
<BR>&nbsp;&nbsp;&nbsp;&nbsp;&nbsp;Uzela je voštanu glavu od majstora Gerlousa i glumeći da je vraća sebi na ramena, istovremeno je, nekim veštim trikom, zamotavala u platno fuliganske boje; sledećeg trenutka je stajala pred nama zračna i cela. Kleknuo sam pred nju, a drugi su se povukli.
<BR>&nbsp;&nbsp;&nbsp;&nbsp;&nbsp;Digla je mač kojim sam joj ja samo koji čas ranije odsekao glavu; sad je oštrica bila krvava od dodira sa voskom. "Mučiteljima pripadaš", reče ona. Osetio sam dodir mača po jednom, zatim po drugom ramenu, onda su mi, odjednom, žustre ruke navlačile gildašku masku na lice i dizale me. Pre nego što sam dobro shvatio šta se dešava, našao sam se na plećima dvojice kalfi - tek kasnije sam saznao da su to bili Drote i Rohe, mada je trebalo odmah da pogodim. Poneli su me procesionom putanjom kroz sredinu kapele, uz klicanje i viku svih ostalih.
<BR>&nbsp;&nbsp;&nbsp;&nbsp;&nbsp;Tek što smo se našli napolju, petarde počeše da prašte oko naših nogu, pa čak i oko naših ušiju, "torpeda" počeše da pogađaju hiljadama godina stare zidine kapele, a rakete, crvene, zelene i žute, da se odapinju u vazduh. Top iz Velikog dvora procepi noć.
<BR>&nbsp;&nbsp;&nbsp;&nbsp;&nbsp;Sva ona vrla mesa koja sam već opisao nalazila su se na stolovima u dvoru; sedeo sam između dvojice majstora, pio premnogo (za mene je, oduvek, i vrlo malo bilo premnogo) i slušao kako mi nazdravljaju i kliču. Šta je bilo sa onom devojkom, ne znam. Nikada više je nisam video.
<BR>&nbsp;&nbsp;&nbsp;&nbsp;&nbsp;Pojma nemam kako sam stigao do kreveta. Oni koji mnogo piju kažu mi da ponekad zaborave sve što se u kasnijem delu noći zbiva, pa se, prema tome, tako i meni moglo desiti. Ali, pošto ja nikad ništa ne zaboravljam (i, ako mogu bar jednom priznati istinu, mada će izgledati da se hvališem, ne razumem šta drugi misle kad kažu zaboraviti, jer meni se čini da sve što mi se dogodi postaje deo moga bića), pretpostavljam da je verovatnije da sam zaspao i bio prenet do kreveta.
<BR>&nbsp;&nbsp;&nbsp;&nbsp;&nbsp;Bilo kako bilo, probudio sam se ne u dobro poznatoj prostoriji sa niskom tavanicom - našoj spavaonici, nego u jednoj kabini tako maloj da je imala veću visinu nego širinu, kalfenskoj kabini, i to, pošto sam bio najmlađi kalfa, u najmanje poželjnoj od svih kabina u našoj kuli; bila je udobna, ali ne veća od ćelije i nije imala brodsko okno prema spoljašnjem svetu.
<BR>&nbsp;&nbsp;&nbsp;&nbsp;&nbsp;Krevet kao da se bacakao ispod mene. Zgrabio sam njegove ivice i digao se u sedeći položaj i on se smirio; no čim je moja glava dotakla jastuk, njihanje je opet počelo. Imao sam osećaj da sam sasvim budan - a zatim, opet, da sam sasvim budan, ali da sam prethodnog trenutka spavao. Bio sam svestan da se u toj kabinici nalazi, osim mene, još neko; pomišljao sam, ne mogu objasniti zašto, da je to ona mlada žena koja je odigrala ulogu naše zaštitnice.
<BR>&nbsp;&nbsp;&nbsp;&nbsp;&nbsp;Opet sam se, na uzbacakanom krevetu, digao u sedeći položaj. Mutna svetlost cedila se ispod vratiju: nigde nikog.
<BR>&nbsp;&nbsp;&nbsp;&nbsp;&nbsp;Čim opet legoh, prostorija se ispuni Teklinim parfemom. Znači, došla je ona lažna Tekla iz Kuće azura. Iskočih iz postelje i, praktično u padu, otvorih vrata. Nikog nije bilo u hodniku.
<BR>&nbsp;&nbsp;&nbsp;&nbsp;&nbsp;Nokšir je čekao ispod kreveta; izvukoh ga i izbljuvah se u njega. Skupa mesa plovila su po mešavini vina i žuči. To doživeh kao neku izdaju, kao da, izbacujući iz sebe sve što mi je gilda te noći dala izbacujem i gildu samu. Klečao sam pored kreveta, kašljući i jecajući; i konačno, pošto sam obrisao usta, legao sam još jednom.
<BR>&nbsp;&nbsp;&nbsp;&nbsp;&nbsp;Sigurno je da sam tada zaspao. Video sam kapelu, ali to više nije bila ona ruševina koju sam poznavao. Krov joj je bio ceo, visok i prav, s njega su visile svetiljke rubinske boje. Unutra su klupe bile cele i uglačane do sjaja; drevni kameni oltar bio je zaogrnut zlatnim platnom. Iza oltara se dizao predivni mozaik plave boje, ali prazan, kao da je odnekud otrgnut i na taj svijeni zid prilepljen komad neba bez oblaka i bez zvezda.
<BR>&nbsp;&nbsp;&nbsp;&nbsp;&nbsp;Tamo sam krenuo, kroz međusedišni prolaz, i sa iznenađenjem uvideo da je to nebo daleko svetlije boje nego pravo nebo, čije plavetnilo je, i po najsunčanijem danu, blisko crnoj boji. Ali koliko je samo ovo nebo bilo lepše! Trnci su me prolazili od oduševljenja dok sam ga gledao. Činilo mi se da plovim kroz vazduh ponet tom lepotom, plovim i gledam dole, ka oltaru, dole u pehar grimiznog vina, dole na hleb pravljen bez kvasca i na antički nož. Osmehnuo sam se...
<BR>&nbsp;&nbsp;&nbsp;&nbsp;&nbsp;I probudio. U snu sam čuo korake napolju, u hodniku, i znao da ih prepoznajem, iako ne mogu baš tog trenutka da se setim čiji su. Borio sam se i uspeo da te zvuke vratim: nisu bili ljudski koraci, nego samo tapkanje nekih mekih stopala, i jedva čujno grebanje.
<BR>&nbsp;&nbsp;&nbsp;&nbsp;&nbsp;I ponovo sam to začuo, tako tiho da sam neko vreme verovao da mešam pamćenje i stvarnost; ali bila je stvarnost, nešto je polako dolazilo hodnikom i polako se udaljavalo. Već samo podizanje glave donelo mi je talas mučnine; pustih da mi glava opet padne na jastuk, a sebi kazah da se mene ništa ne tiče ko se to šetka tamo-amo. Onaj parfem je nestao, i ja sam, iako zahvaćen mučninom u stomaku, osećao da više nemam razloga da se plašim nestvarnosti - bio sam vraćen u svet čvrstih predmeta i obične svetlosti. Moja su se vrata malčice otvorila i majstor Malrubius je virnuo unutra da se uveri da je sve u redu sa mnom. Mahnuo sam mu i on ih je zatvorio. Tek posle nekog vremena sam se prisetio da je on umro još dok sam bio dečak.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
