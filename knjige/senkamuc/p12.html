<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. IZDAJNIK
<P>&nbsp;&nbsp;&nbsp;&nbsp;&nbsp;Narednog dana bolela me je glava i nije mi bilo dobro. Ali sam (po drevnoj tradiciji) oslobođen čišćenja Starog dvorišta i kapele; i zato sam (pošto je većina braće otišla tamo) morao na posao u ublijetu. Jutarnji mir u hodnicima me je, bar prvih nekoliko trenutaka, smirivao. Onda siđoše, topoćući nogama, šegrti (među njima i dečak Eata, ne više tako mali, sa natečenom usnom i iskricom trijumfa u očima) donoseći doručak za klijente - pretežno hladne parčiće mesa, spasene iz ruševine gozbe. Morao sam nekolicini klijenata da objašnjavam da je ovo jedini dan u godini kad dobijaju meso, a ujedno sam svima redom tumačio da neće biti nikakvih mučenja danas; dan praznika i dan posle praznika izuzeti su od mučenja, koje se odlaže čak i ako nečija presuda zahteva da bude izvršeno baš tad. Dvorkinja Tekla je još spavala. Nisam je budio, nego sam otključao njenu ćeliju i na sto joj stavio hranu.
<BR>&nbsp;&nbsp;&nbsp;&nbsp;&nbsp;Sredinom jutra začuo sam opet korake. Izišao sam na stepenišno odmorište i video dvojicu vojnika katafrakta, jednog anagnosta koji je čitao molitve, majstora Gerlousa i jednu mladu ženu. Majstor Gerlous je zapitao imam li praznu ćeliju i ja počeh da opisujem koje su sve prazne.
<BR>&nbsp;&nbsp;&nbsp;&nbsp;&nbsp;"Onda povedi ovu zatvorenicu. Već sam potpisao za nju."
<BR>&nbsp;&nbsp;&nbsp;&nbsp;&nbsp;Klimnuo sam glavom i dohvatio tu ženu za mišicu; katafrakti je pustiše i okrenuše se kao srebrni automati.
<BR>&nbsp;&nbsp;&nbsp;&nbsp;&nbsp;Kitnjastost njenog satenskog kostima (sad u izvesnoj meri zaprljanog i pocepanog) pokazivala je da je optimatkinja. Armigeta bi nosila finije tkanine jednostavnijeg kroja, a nijedna iz siromašnijih klasa se ne bi mogla tako dobro obući. Anagnost je pokušao da pođe za nama dvoma, ali mu majstor Gerlous ne dade. Čuo sam čelikom okovane čizme tih vojnika na stepeništu.
<BR>&nbsp;&nbsp;&nbsp;&nbsp;&nbsp;"Kad će me...?" Uzlazni ton tog pitanja sadržavao je stravu.
<BR>&nbsp;&nbsp;&nbsp;&nbsp;&nbsp;"Voditi u sobu za saslušanja?"
<BR>&nbsp;&nbsp;&nbsp;&nbsp;&nbsp;Prigrlila je moju ruku kao da sam joj otac ili ljubavnik.
<BR>&nbsp;&nbsp;&nbsp;&nbsp;&nbsp;"A hoće li?"
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;"Kako znate?"
<BR>&nbsp;&nbsp;&nbsp;&nbsp;&nbsp;"Odvedu svakog ko ovde dođe, gospođo."
<BR>&nbsp;&nbsp;&nbsp;&nbsp;&nbsp;"Svakog? Zar niko nikad ne bude pušten?"
<BR>&nbsp;&nbsp;&nbsp;&nbsp;&nbsp;"Poneko bude."
<BR>&nbsp;&nbsp;&nbsp;&nbsp;&nbsp;"Znači, mogla bih i ja biti puštena, zar ne?" Ton nade u njenom glasu podsetio me je na cvet koji raste u senci.
<BR>&nbsp;&nbsp;&nbsp;&nbsp;&nbsp;"Ta mogućnost postoji, ali je veoma mala."
<BR>&nbsp;&nbsp;&nbsp;&nbsp;&nbsp;"Zar ne želite da znate šta sam uradila?"
<BR>&nbsp;&nbsp;&nbsp;&nbsp;&nbsp;"Ne", rekoh. Slučaj je hteo da ćelija do Tekline bude prazna; jedan trenutak sam se dvoumio da li tu da smestim ovu ženu. Pravila bi joj društvo (njih dve bi mogle razgovarati kroz proreze na svojim vratima), ali će pitanja te žene i zvuci otvaranja i zatvaranja ćelije probuditi Teklu. Odlučio sam ipak da tako učinim - smatrao sam da će njihovo buduće druženje biti dovoljna, i više nego dovoljna, nadoknada za sadašnji mali gubitak sna.
<BR>&nbsp;&nbsp;&nbsp;&nbsp;&nbsp;"Bila sam verenica jednog oficira i otkrila sam da drži naložnicu. Pošto nije hteo da je se odrekne, platila sam nekim momcima da zapale njenu kolibu. Izgubila je jedan perjani krevet, nekoliko komada nameštaja i nešto malo odeće. Zar je to zločin zbog koga bi mene trebalo udarati na muke?"
<BR>&nbsp;&nbsp;&nbsp;&nbsp;&nbsp;"Ne znam, gospođo."
<BR>&nbsp;&nbsp;&nbsp;&nbsp;&nbsp;"Moje ime je Marselina. A vaše?"
<BR>&nbsp;&nbsp;&nbsp;&nbsp;&nbsp;Dok sam okretao ključ njene ćelije, premišljao sam da li treba da joj odgovorim. U svakom slučaju bi joj kazala Tekla, koju sam već čuo kako se meškolji. "Severijan", rekoh.
<BR>&nbsp;&nbsp;&nbsp;&nbsp;&nbsp;"I vi zarađujete svoj hleb lomeći kosti. Mora biti da zbog toga lepo sanjate noću."
<BR>&nbsp;&nbsp;&nbsp;&nbsp;&nbsp;Tekline oči, veoma razmaknute i duboke kao bunari, bile su na prorezu njenih vrata. "Ko je to sa tobom, Severijane?"
<BR>&nbsp;&nbsp;&nbsp;&nbsp;&nbsp;"Nova zatvorenica, dvorkinjo."
<BR>&nbsp;&nbsp;&nbsp;&nbsp;&nbsp;"Žena? Znam da je žena - čula sam joj glas. Iz Kuće Apsoluta?"
<BR>&nbsp;&nbsp;&nbsp;&nbsp;&nbsp;"Ne, dvorkinjo." Ne znajući koliko bi vremena moglo proći dok njih dve dobiju novu priliku da jedna drugu vide, povukao sam Marselinu tako da stane pred vrata Tekline ćelije.
<BR>&nbsp;&nbsp;&nbsp;&nbsp;&nbsp;"Još jedna žena. Zar to nije neuobičajeno? Koliko žena imate, Severijane?"
<BR>&nbsp;&nbsp;&nbsp;&nbsp;&nbsp;"Osam, na ovom nivou, sada, dvorkinjo."
<BR>&nbsp;&nbsp;&nbsp;&nbsp;&nbsp;"Čini mi se da bi trebalo da imate, često, i veći broj."
<BR>&nbsp;&nbsp;&nbsp;&nbsp;&nbsp;"Retko više od četiri, dvorkinjo."
<BR>&nbsp;&nbsp;&nbsp;&nbsp;&nbsp;Marselina upita: "Koliko ću dugo morati da ostanem ovde?"
<BR>&nbsp;&nbsp;&nbsp;&nbsp;&nbsp;"Ne dugo. Malo njih ovde ostane dugo, madam."
<BR>&nbsp;&nbsp;&nbsp;&nbsp;&nbsp;Tekla, sa nezdravom ozbiljnošću, reče: "Ja ću, vidite, biti puštena. On to zna."
<BR>&nbsp;&nbsp;&nbsp;&nbsp;&nbsp;Nova klijentkinja naše gilde pogleda, sa uvećanim zanimanjem, ono što se od Tekle moglo videti. "Da li ćete zaista biti uskoro oslobođeni, dvorkinjo?"
<BR>&nbsp;&nbsp;&nbsp;&nbsp;&nbsp;"On to zna. Nosio je na poštu moja pisma - zar nisi, Severijane? A ovih poslednjih nekoliko dana se opraštao od mene. On je, zaista, dečko prilično sladak, na svoj način."
<BR>&nbsp;&nbsp;&nbsp;&nbsp;&nbsp;Rekoh: "Sada morate ući, gospođo. Razgovor možete nastaviti, ako želite."
<BR>&nbsp;&nbsp;&nbsp;&nbsp;&nbsp;Tek kad sam klijentima odneo i ručak, stigla mi je smena. Na stepeništu me je sreo Drote i preporučio mi da idem u krevet.
<BR>&nbsp;&nbsp;&nbsp;&nbsp;&nbsp;"To je zbog maske", rekoh mu. "Nisi navik'o da me vidiš s maskom."
<BR>&nbsp;&nbsp;&nbsp;&nbsp;&nbsp;"Dovoljno je što ti vidim oči. Zar ne možeš i ti da prepoznaš svakog brata po očima i odmah da vidiš da li je ljut ili oran za šalu? Ti si - za leganje u krevet."
<BR>&nbsp;&nbsp;&nbsp;&nbsp;&nbsp;Rekao sam mu da moram prvo da obavim nešto i otišao u radnu sobu majstora Gerlousa. Kao što sam se i nadao, bio je odsutan, a ja sam među papirima na njegovom radnom stolu našao ono za šta sam, na neki način koji ne mogu objasniti, znao da će biti tamo: naređenje za mučenje Tekle.
<BR>&nbsp;&nbsp;&nbsp;&nbsp;&nbsp;Posle toga nisam mogao na spavanje, nego sam otišao (poslednji put, mada to tad nisam znao) do one grobnice u kojoj sam se kao dečak igrao. Pogrebna bronza starog aristokrate bila je potamnela zbog nedostatka glačanja, a kroz poluotvorena vrata doleteo je još poneki list; nikakvih drugih promena nije bilo. Jednom sam pričao Tekli o tom mestu i sad sam zamislio da je ona sa mnom. Pobegla - uz moju pomoć; i sa mojim obećanjem da je ovde neće niko naći i da ću joj donositi hranu, a kad potera popusti, da ću joj obezbediti da se ukrca na neku trgovačku dau-lađicu, kojom će ona moći neprimećena da otputuje niz meandre Đola, do delte i do mora.
<BR>&nbsp;&nbsp;&nbsp;&nbsp;&nbsp;Da sam bio heroj poput onih o kojima smo čitali u starim romansama, već te večeri bih je oslobodio, savladavši ili drogiravši braću na straži. Ali nisam to bio, niti sam imao ikakve droge, niti ikakvo oružje opasnije od jednog noža uzetog iz kuhinje.
<BR>&nbsp;&nbsp;&nbsp;&nbsp;&nbsp;Ali, ako treba da se sazna istina, između jezgra mog bića i kretanja u takav očajnički pokušaj bile su se isprečile one reči koje sam tog jutra čuo - tog prvog jutra posle mog unapređenja. Dvorkinja Tekla je kazala da sam "dečko prilično sladak" i neki već sazreli deo mene je znao da bih, čak i u slučaju da u tako nemogućim okolnostima postignem uspeh, ostao dečko prilično sladak. U to vreme, mislio sam da je takva stvar važna.
<BR>&nbsp;&nbsp;&nbsp;&nbsp;&nbsp;Sledećeg jutra majstor Gerlous mi je naredio da mu asistiram u izvođenju tog kinjenja. Rohe pođe s nama.
<BR>&nbsp;&nbsp;&nbsp;&nbsp;&nbsp;Njenu ćeliju sam ja otključao. U prvi mah nije razumela zašto smo došli i pitala me je da li joj je došla poseta ili će biti oslobođena.
<BR>&nbsp;&nbsp;&nbsp;&nbsp;&nbsp;Dok smo stigli do svog odredišta, znala je. Mnogi muškarci padnu u nesvest, ali ona nije. Majstor Gerlous je ljubazno upita da li bi želela da čuje objašnjenje o raznim mehanizmima. "Mislite, o onima koje ćete primeniti?" U njenom glasu se čuo drhtaj, ali ne jak.
<BR>&nbsp;&nbsp;&nbsp;&nbsp;&nbsp;"Ne, ne, ja to ne bih. Samo o neobičnim mašinama koje ćemo videti u prolazu. Neke su poprilično stare, većina se praktično nikad i ne koristi."
<BR>&nbsp;&nbsp;&nbsp;&nbsp;&nbsp;Tekla je pogledala oko sebe pre nego što je odgovorila. Soba za saslušanje - naša radna soba - nije podeljena u pregrade, nego je zapravo jedna neprekinuta dvorana u kojoj, kao stubovi, stoje cevi drevnih motora; zakrčena je mnoštvom alatki naše misterije. "Ona kojoj ću ja biti podvrgnuta - je li i ona stara?"
<BR>&nbsp;&nbsp;&nbsp;&nbsp;&nbsp;"Od svih najdrevnija", uzvrati majstor Gerlous. Čekao je da Tekla još nešto kaže, ali pošto je ćutala, nastavio je da opisuje. "Ovaj 'dečji zmaj' vam je sigurno poznat - svak za njega zna. A iza njega, tamo... ako stanete ovde, videćete bolje... nalazi se jedna stvar koju zovemo 'aparatus'. Trebalo bi da bude sposobna da ureže slova ma koje poruke na telo klijenta, ali retko kad je u upotrebljivom stanju. Vidim da gledate stari stub. To je zaista samo ono što i izgleda da je, naime, stub za koji se vežu ruke, a kraj njega je korbač sa trinaest repova - sredstvo za prevaspitivanje. Nekada je to stajalo u Starom dvorištu, ali su se veštice bunile, pa nas je kastelan naterao da to premestimo ovde. To se dogodilo pre oko stotinu godina."
<BR>&nbsp;&nbsp;&nbsp;&nbsp;&nbsp;"Ko su veštice?"
<BR>&nbsp;&nbsp;&nbsp;&nbsp;&nbsp;"Bojim se da sad nemamo vremena da zalazimo u to. Može vam Severijan to pričati, kad opet budete u svojoj ćeliji."
<BR>&nbsp;&nbsp;&nbsp;&nbsp;&nbsp;Pogledala me je kao da hoće da kaže "Da li ću se stvarno, pre ili kasnije, vratiti tamo?" a ja sam iskoristio priliku, pošto sam bio sa suprotne strane stuba u odnosu na majstora Gerlousa i stisnuo njenu ledenu šaku.
<BR>&nbsp;&nbsp;&nbsp;&nbsp;&nbsp;"A iza toga..."
<BR>&nbsp;&nbsp;&nbsp;&nbsp;&nbsp;"Čekajte. Mogu li da biram? Ima li ikakvog načina da vas ubedim da... učinite jednu stvar, a ne drugu?" Njen glas je još bio hrabar, ali sada slabiji.
<BR>&nbsp;&nbsp;&nbsp;&nbsp;&nbsp;Gerlous odmahnu glavom. "Mi na to ne možemo nimalo da utičemo, dvorkinjo. A ne možete ni vi. Izvršimo presude koje nam stignu, ne učinimo ni manje ni više od onog što nam se naredi, ne dolazi u obzir da nešto menjamo." On nelagodno pročisti grlo. "Mislim da je sledeća sprava zanimljiva. Zovemo je Alovinova ogrlica. Klijent bude stavljen u tu fotelju i vezan, a ovo jastuče se prisloni uz njegovu grudnu kost. Posle toga, kad god on udahne vazduh, lanac se zategne još malo, tako da što više diše, sve manje vazduha može da uzme. Teorijski, to bi se moglo nastaviti zauvek, uz vrlo plitko disanje i vrlo mala zatezanja."
<BR>&nbsp;&nbsp;&nbsp;&nbsp;&nbsp;"Kakav užas. A šta je ono iza? One zapetljane žice i ona velika staklena lopta iznad stola?"
<BR>&nbsp;&nbsp;&nbsp;&nbsp;&nbsp;"A", reče majstor Gerlous. "Tu spravu zovemo 'revolucionarka'. Osoba legne ovde. Pa, izvolite, dvorkinjo?"
<BR>&nbsp;&nbsp;&nbsp;&nbsp;&nbsp;Tokom jednog dugog trenutka Tekla je lebdela u položaju u kom se zatekla. Bila je viša rastom nego iko od nas, ali sa tim užasnim strahom na licu njena visina više nije delovala upečatljivo.
<BR>&nbsp;&nbsp;&nbsp;&nbsp;&nbsp;"Ako ne legnete", nastavi majstor Gerlous, "naše kalfe će vas morati silom položiti. To vam se ne bi dopalo, dvorkinjo."
<BR>&nbsp;&nbsp;&nbsp;&nbsp;&nbsp;Tekla prošapta: "A ja sam mislila da ćete mi ih pokazati sve."
<BR>&nbsp;&nbsp;&nbsp;&nbsp;&nbsp;"Samo do ovog mesta, dvorkinjo. Bolje je da um klijenta bude nečim zabavljen. A sad lezite, molim. Neću više moliti."
<BR>&nbsp;&nbsp;&nbsp;&nbsp;&nbsp;Legla je odmah, brzo i graciozno, onako kako se, u svojoj ćeliji, pred mojim očima, često opružala po krevetu. I kaiševi koje Rohe i ja pritegosmo oko nje bejahu tako stari i ispucali da sam se pitao hoće li izdržati.
<BR>&nbsp;&nbsp;&nbsp;&nbsp;&nbsp;Trebalo je sad odmotati kablove s jednog kraja dvorane za ispitivanja do drugog i podesiti reostate i magnetske pojačivače. Svetičjkice iz drevnih vremena sijalu su kao krvavo crvene oči na kontrolnoj ploči, a zujanje nalik na pesmu nekog divovskog insekta ispunilo je celu salu. Prastari motor ove kule opet je, na minut-dva, vraćen u život. Jedan kabl bio je razlabavljen, pa su iskre plave kao zapaljena rakija plesale oko njegovog bronzanog utičnog mesta.
<BR>&nbsp;&nbsp;&nbsp;&nbsp;&nbsp;"Munja", reče majstor Gerlous zabijajući taj kabel čvrsto u utičnicu. "Ima jedna druga reč za to, ali, ne mogu da se setim. U svakom slučaju, ova revolucionarka radi pomoću munje. Naravno, ne u smislu da vas sad udari grom, dvorkinjo. Ali, munja je ono što revolucionarku pokreće."
<BR>&nbsp;&nbsp;&nbsp;&nbsp;&nbsp;"Severijane", nastavi on, "guraj tvoju ručku nagore dok ova igla ne dođe dovde." Jedan namotaj, koji je bio hladan kao zmija kad sam ga, maločas, dodirnuo, sad je već bio topao.
<BR>&nbsp;&nbsp;&nbsp;&nbsp;&nbsp;"A šta ona čini?"
<BR>&nbsp;&nbsp;&nbsp;&nbsp;&nbsp;"Ne bih to umeo opisati, dvorkinjo. A, sem toga, znate, nikad mi to nisu uradili." Gerlousova šaka dotače jedno okruglo dugme na kontrolnoj ploči i Tekla se nađe okupana onom belom svetlošću koja oduzima boju svemu na šta padne. Zavrištala je; ja sam vrištanja slušao celoga života, ali ovo je bio najgori vrisak, mada ne najglasniji; činilo se da traje i traje, kao škripanje kolskog točka.
<BR>&nbsp;&nbsp;&nbsp;&nbsp;&nbsp;Nije bila u nesvesti kad se bela svetlost ugasila. Oči su joj bile otvorene, zagledane u visinu; ali izgledalo je da ne vidi moju ruku, niti oseća njen dodir. Disala je plitko i ubrzano.
<BR>&nbsp;&nbsp;&nbsp;&nbsp;&nbsp;Rohe zapita: "Hoćemo li čekati da se osposobi za hodanje?" Video sam da razmišlja kako će nezgodna za nošenje biti žena tolike visine.
<BR>&nbsp;&nbsp;&nbsp;&nbsp;&nbsp;"Nosite je odmah", reče majstor Gerlous. Izvukosmo nosila.
<BR>&nbsp;&nbsp;&nbsp;&nbsp;&nbsp;Kad sam završio i sve druge svoje poslove, došao sam u njenu ćeliju da je vidim. Tad je već bila sasvim pri svesti, ali nije mogla da stoji. "Trebalo bi da te mrzim", reče mi.
<BR>&nbsp;&nbsp;&nbsp;&nbsp;&nbsp;Morao sam da se naginjem nad nju da bih te reči uhvatio. "Ne bunim se", rekoh.
<BR>&nbsp;&nbsp;&nbsp;&nbsp;&nbsp;"Ali te ne mrzim. Ne zato što si to baš ti... ako bih mrzela svog poslednjeg prijatelja, šta bi mi ostalo?"
<BR>&nbsp;&nbsp;&nbsp;&nbsp;&nbsp;Na to se nije imalo šta reći, pa ništa i nisam rekao.
<BR>&nbsp;&nbsp;&nbsp;&nbsp;&nbsp;"Znaš li kako je bilo? Tek posle dugog vremena sam postala sposobna da mislim o tome."
<BR>&nbsp;&nbsp;&nbsp;&nbsp;&nbsp;Njena desna šaka je puzila nagore, ka njenim očima. Dohvatio sam i silom vratio tu šaku nazad.
<BR>&nbsp;&nbsp;&nbsp;&nbsp;&nbsp;"Učinilo mi se da vidim svog najgoreg neprijatelja, demona nekakvog. A on je bio ja."
<BR>&nbsp;&nbsp;&nbsp;&nbsp;&nbsp;Ispod kose joj je išla krv. Omotao sam joj glavu čistim lanenim zavojem, iako sam znao da neće dugo tu ostati. Oko njenih prstiju bile su upetljane tamne, kovrdžave vlasi kose.
<BR>&nbsp;&nbsp;&nbsp;&nbsp;&nbsp;"Od tada, ne vladam svojim rukama... savladam ih samo ako razmišljam o njima, ako znam šta čine. Ali to je tako teško, brzo se zamorim." Okrenula je glavu na jednu stranu i ispljunula krv. "Ugrizam se. Ujedam svoje obraze iznutra i jezik i usne. Jednom su moje šake pokušale da me udave i mislila sam dobro je, sad ću umreti. Ali samo sam se onesvestila, a one mora biti da su izgubile snagu, jer probudila sam se. To radi kao ona mašina, zar ne?"
<BR>&nbsp;&nbsp;&nbsp;&nbsp;&nbsp;"Kao Alovinova ogrlica", rekoh.
<BR>&nbsp;&nbsp;&nbsp;&nbsp;&nbsp;"Ali još gore. Sad moje šake pokušavaju da me oslepe, da mi otkinu očne kapke. Da li ću biti slepa?"
<BR>&nbsp;&nbsp;&nbsp;&nbsp;&nbsp;"Bićeš", rekoh.
<BR>&nbsp;&nbsp;&nbsp;&nbsp;&nbsp;"Koliko vremena imam do smrti?"
<BR>&nbsp;&nbsp;&nbsp;&nbsp;&nbsp;"Možda mesec dana. Ono u tebi što te mrzi slabiće zajedno sa tobom. Revolucionarka je to biće dozvala u život, ali njegova energija je tvoja energija, a na kraju ćete umreti zajedno."
<BR>&nbsp;&nbsp;&nbsp;&nbsp;&nbsp;"Severijane..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Vidim", reče ona. Zatim :"To je stvar iz Erebusa, iz Abaje, pratilac koji meni odgovara. Vodalus..."
<BR>&nbsp;&nbsp;&nbsp;&nbsp;&nbsp;Nagnuh se bliže, ali ne uspeh da čujem. Najzad rekoh: "Pokušao sam da te spasem. Želeo sam. Ukrao sam nož i proveo noć iščekujući priliku. Ali zatvorenike iz ćelija sme izvoditi samo majstor; morao bih da ubijam..."
<BR>&nbsp;&nbsp;&nbsp;&nbsp;&nbsp;"Svoje prijatelje."
<BR>&nbsp;&nbsp;&nbsp;&nbsp;&nbsp;"Da, moje prijatelje."
<BR>&nbsp;&nbsp;&nbsp;&nbsp;&nbsp;Opet krenuše njene šake, kao i mlazić krvi iz njenih usta. "Hoćeš li mi doneti nož?"
<BR>&nbsp;&nbsp;&nbsp;&nbsp;&nbsp;"Imam ga ovde", rekoh izvlačeći ga ispod ogrtača. Bio je to najobičniji kuhinjski nož sa oštricom dugom oko jedan pedalj.
<BR>&nbsp;&nbsp;&nbsp;&nbsp;&nbsp;"Izgleda oštar."
<BR>&nbsp;&nbsp;&nbsp;&nbsp;&nbsp;"Jeste oštar", rekoh. "Znam kako se neguje oštrica; naoštrio sam ga pažljivo." To su bile moje poslednje reči njoj. Stavio sam nož u njenu desnu šaku i izišao.
<BR>&nbsp;&nbsp;&nbsp;&nbsp;&nbsp;Znao sam da će ga njena volja neko vreme zadržavati. Jedna misao se vraćala hiljadu puta: mogao bih opet da uđem u njenu ćeliju, da joj oduzmem nož, i niko ne bi saznao. Mogao bih da odživim ceo svoj život u gildi.
<BR>&nbsp;&nbsp;&nbsp;&nbsp;&nbsp;Ako se iz njenog grla začulo krkljanje, ja to čuo nisam; ali posle podužeg vremena, koje sam proveo zureći u vrata njene ćelije, krivudava grimiznocrvena rečica je ispuzala ispod njih. Otišao sam tada do majstora Gerlousa i saopštio mu šta sam učinio.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
