<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GLADIJA
<P>&nbsp;&nbsp;&nbsp;&nbsp;&nbsp;23.
<BR>&nbsp;&nbsp;&nbsp;&nbsp;&nbsp;Mlada žena dočekala ih je na pragu kuće, bledo im se osmehujući. "Znala sam, Elija, da će to biti prve reči koje ću čuti od tebe kada se ponovo sretnemo!"
<BR>&nbsp;&nbsp;&nbsp;&nbsp;&nbsp;Bejli se netremice zagleda u nju. Vidno se promenila. Kosa joj je bila kraća, a lice izmučenije nego pre dve godine, i delovala je kao da je ostarila više no što se moglo očekivati za tako kratko vreme. Međutim, bila je to ipak ona, Gladija - sa svojim trouglastim licem, istaknutim jagodicama i malenom bradom. Oniska rasta, vitka, sa nečim detinjastim u sebi.
<BR>&nbsp;&nbsp;&nbsp;&nbsp;&nbsp;Često mu se, po povratku na Zemlju, javljala u snu - iako ti snovi nisu bili naglašeno erotske prirode: najčešće su se odnosili na njegova zaludna nastojanja da je dohvati. Bila je uvek tu, u blizini, ali istovremeno i predaleko da bi mogao s njom zapodenuti razgovor. Nekako, kao da nije bila u stanju da ga čuje dok joj se obraćao. I koliko god se trudio da joj se približi, uvek je ostajala izvan njegovog domašaja.
<BR>&nbsp;&nbsp;&nbsp;&nbsp;&nbsp;Nije bilo teško razumeti zbog čega su snovi bili upravo takvi. Gladija je rođena i odrasla na Solariji, i zbog toga je čak bilo nezamislivo da se fizički nađe u društvu drugih ljudskih bića.
<BR>&nbsp;&nbsp;&nbsp;&nbsp;&nbsp;Elija je shvatao da je ostajala izvan njegovog domašaja jer je bio ljudsko biće - a dodatni razlog bio je (razume se), taj što je bio sa Zemlje. Iako su sticajem okolnosti morali da se sreću dok je istraživao slučaj ubistva, ona je uvek, kada bi se našli fizički jedno kraj drugog, ostajala potpuno pokrivena, kako bi izbegla bilo kakav stvarni dodir. Ipak, uprkos onome što joj je govorio zdrav razum, prilikom njihovog poslednjeg susreta, ovlaš ga je dodirnula po obrazu obnaženom šakom. Morala je biti svesna da je tim gestom, mogla navući kakvu zarazu. Taj dodir bio mu je utoliko draži, jer ga je sveukupno njeno vaspitanje činilo naprosto nezamislivim.
<BR>&nbsp;&nbsp;&nbsp;&nbsp;&nbsp;Vremenom su snovi počeli lagano da blede.
<BR>&nbsp;&nbsp;&nbsp;&nbsp;&nbsp;"Znači, u tvom je posedu bio..." zausti on, delujući pri tom više nego glupo.
<BR>&nbsp;&nbsp;&nbsp;&nbsp;&nbsp;On zastade, i Gladija dovrši rečenicu umesto njega. "Robot. Da. A pre dve godine imala sam muža. Očito, uništavam sve čega se god dotaknem."
<BR>&nbsp;&nbsp;&nbsp;&nbsp;&nbsp;Potpuno nesvestan svog gesta, Bejli podiže ruku i dodirnu prstima obraz. Gladija to, međutim, izgleda nije primetila.
<BR>&nbsp;&nbsp;&nbsp;&nbsp;&nbsp;"Tada si mi pritekao upomoć", nastavi ona. "Oprosti mi, ali morala sam ponovo da te pozovem... Ali uđi, Elija. I vi, dr Fastolfe."
<BR>&nbsp;&nbsp;&nbsp;&nbsp;&nbsp;Fastolf se pomeri u stranu da propusti Bejlija, a onda i on stupi u kuću. Za njima udoše Denil i Žiskar - i sa nenametljivošću karakterističnom za robote, stadoše u dva naspramna, nezauzeta udubljenja u zidu gde ostadoše ćutke da stoje, licem okrenuti prema sobi.
<BR>&nbsp;&nbsp;&nbsp;&nbsp;&nbsp;Izgledalo je kao da će Gladija ostati prema njima sasvim ravnodušna; ljudska bića su se uglavnom na taj način odnosila prema robotima. Međutim, pošto je ošinula pogledom Denila, naglo se okrenula prema dr Fastolfu. "Recite, molim vas, ovom ovde da se udalji", reče mu ona pomalo grcavim glasom.
<BR>&nbsp;&nbsp;&nbsp;&nbsp;&nbsp;Fastolf se okrenu prema Denilu, i licem mu u magnovenju minu senka bola. "Razume se, draga. Moraš mi oprostiti. Nisam se setio... Denile, otidi u drugu sobu i ostani tamo dok god budemo ovde."
<BR>&nbsp;&nbsp;&nbsp;&nbsp;&nbsp;Bez ijedne reči, Denil napusti prostoriju.
<BR>&nbsp;&nbsp;&nbsp;&nbsp;&nbsp;Gladijin se pogled za trenutak zadrža na Žiskaru, kao da procenjuje nije li i on suviše nalik na Jandera, a onda se ponovo okrete, jedva primetno slegavši ramenima.
<BR>&nbsp;&nbsp;&nbsp;&nbsp;&nbsp;"Želi li ko od vas neko osveženje?" upita ona. "Imam izvrstan kokosov napitak; svež je i hladan."
<BR>&nbsp;&nbsp;&nbsp;&nbsp;&nbsp;"Ne, hvala, Gladija", odgovori Fastolf. "Samo sam, kao što sam ti obećao, doveo gospodina Bejlija ovamo. Neću se dugo zadržavati."
<BR>&nbsp;&nbsp;&nbsp;&nbsp;&nbsp;"Ja bih molio čašu vode", oglasi se i Bejli. "To će biti dovoljno."
<BR>&nbsp;&nbsp;&nbsp;&nbsp;&nbsp;Gladija podiže ruku. Očigledno nisu skidali pogled s nje, jer već sledećeg časa, u sobu bešumno uđe jedan robot, noseći poslužavnik sa čašom vode i tanjirićem nečega što je ličilo na keks; na svakom komadiću nalazila se nekakva ružičasta gromuljica.
<BR>&nbsp;&nbsp;&nbsp;&nbsp;&nbsp;Bejli nije mogao odoleti da ne proba bar jedan, iako pojma nije imao od čega bi to posluženje moglo biti. Mora da je u pitanju bilo nešto zemaljskog porekla, budući da ni u snu ne bi pomislio da bi na Aurori - on, ili bilo ko drugi - stavio u usta išta od njenih oskudnih plodova, niti išta stvoreno sintetičkim putem. Uprkos tome, moguće je da se i ono što je poticalo sa Zemlje vremenom izmenilo, bilo namernim kultivisanjem bilo usled dejstva tuđe okoline; uostalom, tokom obeda i sam Fastolf je pomenuo da su auroranska jela proizvod posebno negovanog ukusa.
<BR>&nbsp;&nbsp;&nbsp;&nbsp;&nbsp;Bio je prijatno iznenađen. Kolačići su bili veoma ukusni i dobro začinjeni i on, ponesen, gotovo istog časa uze još jedan. "Hvala", reče on robotu (koji ne bi imao ništa protiv da tu beskonačno dugo stoji) i uze čitav tanjirić, zajedno sa čašom vode.
<BR>&nbsp;&nbsp;&nbsp;&nbsp;&nbsp;Robot se udalji.
<BR>&nbsp;&nbsp;&nbsp;&nbsp;&nbsp;Bilo je već pozno posle podne i sunčevi zraci, boje rđe, dopirali su kroz prozore okrenute prema zapadu. Bejli je imao utisak da je kuća bila nešto manja od Fastolfove; delovala bi, međutim, mnogo vedrije da nije bilo setne Gladijine prilike koja je, sedeći tu u sobi, unosila u njenu atmosferu primesu turobnosti.
<BR>&nbsp;&nbsp;&nbsp;&nbsp;&nbsp;Možda se sve to, razume se, Bejliju samo pričinjavalo. U svakom slučaju, činilo mu se gotovo nemogućim da bi bilo koje zdanje koje je ljudskim bićima trebalo da pruži dom i zaštiti ih, a ipak bilo sa svih strana izloženo Otvorenom, moglo odisati vedrinom. Nijedan od zidova ovde, pomisli on, nije sa spoljašnje strane izražavao toplinu ljudskog bivstovanja. U kome god pravcu da je pogledao, čovek nije mogao naći ništa što bi mu davalo utisak druželjubivosti i zajedništva. Iza svakog spoljašnjeg zida, na svim stranama, i gore i dole, nalazio se svet bez i tračka života. Mrtvilo! Hladnoća, odasvud!
<BR>&nbsp;&nbsp;&nbsp;&nbsp;&nbsp;Ta potpuna hladnoća preplavi i samog Bejlija dok, po ko zna koji put, stade da razmišlja o dilemi sa kojom se suočio. (Na trenutak je uzbuđenje zbog ponovnog susreta sa Gladijom taj osećaj istisnulo iz njegove svesti.)
<BR>&nbsp;&nbsp;&nbsp;&nbsp;&nbsp;"Dođi. Sedi ovde, Elija", pozva ga Gladija. "Moraš me izviniti što nisam sasvim pri sebi... Ali evo, po drugi put sam se našla u središtu zbivanja na jednoj planeti - a i onaj prethodni put bio mi je više nego dovoljan."
<BR>&nbsp;&nbsp;&nbsp;&nbsp;&nbsp;"Shvatam te, Gladija. Molim te, nemoj se izvinjavati", odgovori Bejli.
<BR>&nbsp;&nbsp;&nbsp;&nbsp;&nbsp;"A što se vas tiče, dragi doktore, molim vas, nemojte se osećati suvišnim ovde."
<BR>&nbsp;&nbsp;&nbsp;&nbsp;&nbsp;"Pa..." Fastolf baci pogled na merač vremena na zidu. "Ostaću još malo, ali, draga moja, kao što i sama znaš, postoje poslovi koji se moraju obaviti makar nam se i samo nebo sručilo na glavu. Utoliko pre, što se može desiti da mi u bliskoj budućnosti možda bude uskraćena svaka mogućnost za dalji rad."
<BR>&nbsp;&nbsp;&nbsp;&nbsp;&nbsp;Gladija brzo zatrepta, kao da nastoji da zadrži suze. "Jasno mi je, dr Fastolfe. Znam da ste u velikoj nevolji zbog... zbog onoga što se ovde dogodilo, a ja, opet, kao da nemam vremena da razmišljam ni o čemu drugom do o svojim vlastitim... teškoćama."
<BR>&nbsp;&nbsp;&nbsp;&nbsp;&nbsp;"Postaraću se, Gladija, da se svojim problemom pozabavim što bolje mogu, i zaista nema nikakvog razloga da se zbog bilo čega osećaš krivom... Možda će gospodin Bejli uspeti da nam oboma pomogne."
<BR>&nbsp;&nbsp;&nbsp;&nbsp;&nbsp;Bejli čvrsto stisnu usne. "Pojma nisam imao, Gladija, da si na bilo koji način umešana u ovaj slučaj", reče on ozbiljnim glasom.
<BR>&nbsp;&nbsp;&nbsp;&nbsp;&nbsp;"A ko bi drugi mogao biti?" odvrati ona, uzdahnuvši.
<BR>&nbsp;&nbsp;&nbsp;&nbsp;&nbsp;"Bila si... Jander Panel je bio u tvom vlasništvu?"
<BR>&nbsp;&nbsp;&nbsp;&nbsp;&nbsp;"Ne baš vlasništvu. Dr Fastolf mi ga je samo pozajmio na neko vreme."
<BR>&nbsp;&nbsp;&nbsp;&nbsp;&nbsp;"Da li si bila prisutna kada je..." Bejli je za trenutak oklevao, nastojeći da pronađe način da se što bolje izrazi.
<BR>&nbsp;&nbsp;&nbsp;&nbsp;&nbsp;"Kada je umro? Možemo li za njega reći da je umro?... Ne, nisam. I, pre no što me to i sam upitaš, odmah da ti kažem da u tom trenutku u kući nije bilo nikog drugog. Obično sam sama. U stvari, skoro sve vreme. Znaš i sam, moj solarijanski odgoj... Razume se, to ovde nije obavezno. Vas dvojica ste, evo, ovde, i meni to ne smeta... ne mnogo."
<BR>&nbsp;&nbsp;&nbsp;&nbsp;&nbsp;"I sigurno je da si bila sasvim sama u vreme kada je Jander umro? Sasvim si sigurna u to?"
<BR>&nbsp;&nbsp;&nbsp;&nbsp;&nbsp;"Rekla sam ti već", odvrati Gladija, i u glasu joj se mogla osetiti blaga razdraženost. "Oh, Elija, nije važno. Poznato mi je da uvek tražiš da ti se stvari ponavljaju po sto puta. Da, bila sam sasvim sama. Na časnu reč."
<BR>&nbsp;&nbsp;&nbsp;&nbsp;&nbsp;"Ipak, bilo je tu i robota."
<BR>&nbsp;&nbsp;&nbsp;&nbsp;&nbsp;"Da, razume se. Kada sam rekla 'sama', mislila sam da kažem da nije bilo ljudskih bića."
<BR>&nbsp;&nbsp;&nbsp;&nbsp;&nbsp;"Gladija, koliko robota imaš? Ne računajući, razume se, Jandera."
<BR>&nbsp;&nbsp;&nbsp;&nbsp;&nbsp;Gladija poćuta nekoliko trenutaka, kao da u sebi sabira. "Dvadeset", odgovori konačno. "Pet ovde u kući, i još petnaest na imanju. Roboti se slobodno kreću između mog poseda i poseda dr Fastolfa, tako da nije uvek moguće reći, kada nekog od njih na trenutak ugledaš tamo ili ovde, pripada li njemu ili meni."
<BR>&nbsp;&nbsp;&nbsp;&nbsp;&nbsp;"Oh", uzviknu Bejli. "Budući, pak, da dr Fastolf ima pedeset sedam robota, to znači da vam je, praktično, oboma na raspolaganju ukupno sedamdeset sedam robota... Postoji li u blizini još neko gazdinstvo, čiji se roboti slobodno mešaju sa vašim?"
<BR>&nbsp;&nbsp;&nbsp;&nbsp;&nbsp;"Ne postoji u neposrednoj blizini nijedno drugo gazdinstvo, tako da je tako nešto praktički neizvodljivo", odgovori Fastolf. "Pored toga, međusobno mešanje robota nije baš nešto čemu se posebno teži. Gladija i ja smo izuzetak, verovatno stoga što ona nije rodom s Aurore, i što sam na sebe preuzeo obavezu da se staram o njoj."
<BR>&nbsp;&nbsp;&nbsp;&nbsp;&nbsp;"Neka bude tako. Znači, ukupno sedamdeset sedam robota", prihvati Bejli.
<BR>&nbsp;&nbsp;&nbsp;&nbsp;&nbsp;"Tako je", složi se Fastolf. "Ali zbog čega tome pridajete toliki značaj?"
<BR>&nbsp;&nbsp;&nbsp;&nbsp;&nbsp;Bejli ga pogleda. "Zbog toga što ovde imate sedamdeset sedam pokretnih naprava koje nalikuju na ljude; po navici, upućujete im tek letimične poglede, i, verovatno ih nikad pobliže ne osmotrite... Gladija, ukoliko bi neko ljudsko biće, iz bilo kog razloga, pokušalo da uđe u tvoju kuću, da li bi ti toga bila svesna? Za tebe bi ono, naprosto, predstavljalo samo još nešto što hoda unaokolo, manje ili više nalik ljudskom stvoru, i ti na pridošlicu možda ne bi obratila nikakvu pažnju?"
<BR>&nbsp;&nbsp;&nbsp;&nbsp;&nbsp;Fastolf se prigušeno nasmeja, ali Gladija samo ozbiljno odmahnu glavom.
<BR>&nbsp;&nbsp;&nbsp;&nbsp;&nbsp;"Elija", odgovori ona, "odmah se može videti da si Zemljanin. Da li zaista veruješ da bi se bilo ko, uključujući i dr Fastolfa kao mog najbližeg suseda, mogao makar pibližiti kući, a da me moji roboti na to ne upozore? Mogu da ne obratim pažnju na nešto što se kreće unaokolo, smatrajući da je posredi robot, ali mojim robotima to ne bi promaklo. Sačekala sam vas jer su me moji roboti upozorili na vaš dolazak. Ne, ne, kada je Jander umro, u kući nije bilo nijednog ljudskog stvora."
<BR>&nbsp;&nbsp;&nbsp;&nbsp;&nbsp;"Osim tebe, razume se?"
<BR>&nbsp;&nbsp;&nbsp;&nbsp;&nbsp;"Osim mene. Baš kao što i onda, kada mi je muž bio ubijen, u kući nije bilo nikog osim mene."
<BR>&nbsp;&nbsp;&nbsp;&nbsp;&nbsp;Fastolf se obzirno umeša. "Gladija, postoji razlika. Tvoj muž bio je ubijen tvrdim predmetom. Prema tome, bilo je neophodno nečije fizičko prisustvo, i budući da si se jedino ti u tom trenutku nalazila u kući, stvar je bila ozbiljna. U ovom slučaju, međutim, do Janderovog 'isključenja' došlo je usled nekog poremećaja u njegovom programu: ničije fizičko prisustvo nije bilo potrebno. Sama po sebi, tvoja prisustnost ovde ne znači ništa, pogotovo ako se ima u vidu da pojma nemaš o tome kako se blokira mozak jednog humanoidnog robota."
<BR>&nbsp;&nbsp;&nbsp;&nbsp;&nbsp;Oboje se okrenuše prema Bejliju, Fastolf upitnog, a Gladija snuždenog iraza lica. (Bejlija je sve više razdraživala činjenica da se Fastolf koji je, kao i on sam, do grla bio u nevolji, odnosio prema svom položaju sa neprikladnom vedrinom. Za ime sveta, šta mu se u svemu tome činilo toliko smešnim, pomisli Bejli mrzovoljno.)
<BR>&nbsp;&nbsp;&nbsp;&nbsp;&nbsp;"Neupućenost", polako odvrati Bejli, "ne mora ništa da znači. Neko ne mora znati kako da stigne na izvesno, određeno mesto, ali da ga ipak nađe idući naslepo. Neko je i nehotice mogao nešto reći Janderu, i pokrenuti proces koji će robota dovesti do 'mentalnog isključenja', a da toga i nije bio svestan."
<BR>&nbsp;&nbsp;&nbsp;&nbsp;&nbsp;"A kakvi su izgledi da se to dogodi?" upita Fastolf.
<BR>&nbsp;&nbsp;&nbsp;&nbsp;&nbsp;"Vi ste stručnjak, dr Fastolfe... Pretpostavljam da ćete mi reći da su mali, veoma mali."
<BR>&nbsp;&nbsp;&nbsp;&nbsp;&nbsp;"Zanemarljivo mali. Moguće je da neka osoba ne zna kako da stigne na neko određeno mesto, ali ako jedini put donde predstavlja splet konopaca zategnutih u najraznoraznijim pravcima, kakvi su mu izgledi da vezanih očiju dopre do željenog cilja?"
<BR>&nbsp;&nbsp;&nbsp;&nbsp;&nbsp;Gladijine šake odjednom žestoko zadrhtaše. Ona čvrsto stisnu pesnice, kao da želi da ih smiri, i položi šake na kolena. "Ja to nisam učinila, bio u pitanju nesrećan slučaj ili ne. Nisam bila pokraj njega kada se to dogodilo. Nisam bila prisutna. Razgovarala sam s njim tog jutra. Delovao je kao da je sve u najboljem redu, savršeno normalno. Nekoliko časova kasnije, kada sam ga pozvala, nije se pojavio. Potražila sam ga, i zatekla na uobičajenom mestu; i tada je delovao savršeno normalno. Nevolja je, međutim, bila u tome što mi nije odgovarao. Ni reč nije izustio. I od tada je nem."
<BR>&nbsp;&nbsp;&nbsp;&nbsp;&nbsp;"Nije li nešto što si mu rekla", upita Bejli, "onako uz put, moglo kasnije izazvati njegovo 'isključenje' - recimo, jedan sat kasnije?"
<BR>&nbsp;&nbsp;&nbsp;&nbsp;&nbsp;Fastolf se ponovo umeša, ali ovog puta znatno oštrije. "To je nemoguće, gospodine Bejli. Ukoliko treba da dođe do 'mentalnog isključenja', do toga mora doći istog časa. Molim vas, nemojte pritiskati Gladiju na takav način. Ona nije u stanju namerno da izazove 'mentalno isključenje', a nezamislivo je i da to učini nenamerno."
<BR>&nbsp;&nbsp;&nbsp;&nbsp;&nbsp;"Nije li, pak, isto tako, nezamislivo da do toga dođe slučajnim 'iskliznućem' pozitrona - setite se, rekoste da se upravo to moralo dogoditi?"
<BR>&nbsp;&nbsp;&nbsp;&nbsp;&nbsp;"To već nije sasvim nezamislivo."
<BR>&nbsp;&nbsp;&nbsp;&nbsp;&nbsp;"Ali izuzetno je mala verovatnoća da se dogodi bilo jedno, bilo drugo. Kakva je, onda, razlika između te dve vaše 'nezamislivosti'?"
<BR>&nbsp;&nbsp;&nbsp;&nbsp;&nbsp;"Velika. Mislim da verovatnoća da do 'mentalnog isključenja' dođe usled pozitronskog 'iskliznuća' iznosi jedan prema deset na dvanaesti stepen, a da verovatnoća da do njega dođe čistom slučajnošću iznosi jedan prema deset na stoti stepen. Razume se, u pitanju je samo moja procena, ali, verujem, da je ona veoma razložna. Razlika je veća nego što je razlika između jednog elektrona i čitave Vaseljene - razume se, u korist pozitronskog 'iskliznuća'."
<BR>&nbsp;&nbsp;&nbsp;&nbsp;&nbsp;Nekoliko trenutaka vladala je tišina, a onda se Bejli ponovo oglasi.
<BR>&nbsp;&nbsp;&nbsp;&nbsp;&nbsp;"Dr Fastolfe, rekoste maločas da ne možete dugo da ostanete."
<BR>&nbsp;&nbsp;&nbsp;&nbsp;&nbsp;"Već sam se predugo zadržao."
<BR>&nbsp;&nbsp;&nbsp;&nbsp;&nbsp;"Odlično. Da li biste, onda, bili dobri da krenete?"
<BR>&nbsp;&nbsp;&nbsp;&nbsp;&nbsp;Fastolf se napola pridiže. "Zbog čega?" upita on smeteno.
<BR>&nbsp;&nbsp;&nbsp;&nbsp;&nbsp;"Zbog toga što želim da porazgovaram sa Gladijom nasamo."
<BR>&nbsp;&nbsp;&nbsp;&nbsp;&nbsp;"Da biste je i dalje mogli pritiskati?"
<BR>&nbsp;&nbsp;&nbsp;&nbsp;&nbsp;"Moram je saslušati bez vašeg uplitanja. Položaj u kome smo se našli suviše je ozbiljan da bismo vodili računa o lepom ponašanju."
<BR>&nbsp;&nbsp;&nbsp;&nbsp;&nbsp;"Dragi doktore", umeša se Gladija, "nimalo ne zazirem od gospodina Bejlija... Ukoliko postane suviše grub, moji su roboti tu da me zaštite", dodade ona zamišljeno.
<BR>&nbsp;&nbsp;&nbsp;&nbsp;&nbsp;Fastolf se nasmeši. "U redu, onda, Gladija." On ustade i pruži joj ruku, a ona je odsutno prihvati. "Voleo bih da Žiskar ostane ovde radi opšte bezbednosti", dodade on, "a i Denil će sve vreme biti u susednoj sobi. Razume se, ukoliko ti to ne smeta. Gladija, možeš li mi pozajmiti nekog od svojih robota da me otprati do kuće?"
<BR>&nbsp;&nbsp;&nbsp;&nbsp;&nbsp;"Razume se", odgovori Gladija i podiže ruku. "Mislim da znaš Pandiona."
<BR>&nbsp;&nbsp;&nbsp;&nbsp;&nbsp;"Razume se! Pouzdan i čvrst pratilac." Fastolf iziđe sa robotom koji ga je u stopu pratio.
<BR>&nbsp;&nbsp;&nbsp;&nbsp;&nbsp;Bejli je čekao, posmatrajući Gladiju i proučavajući je. Sedela je preko puta njega, pogleda uprtog u šake koje su joj, blago sklopljene, počivale u krilu.
<BR>&nbsp;&nbsp;&nbsp;&nbsp;&nbsp;Bejli je bio siguran da je imala još štošta da mu kaže. Nije znao kako će je ubediti da progovori, ali u jednom pogledu bio je potpuno siguran. U Fastolfovom prisustvu ne bi bila spremna da kaže punu istinu.
<BR>
<BR>&nbsp;&nbsp;&nbsp;&nbsp;&nbsp;24.
<BR>&nbsp;&nbsp;&nbsp;&nbsp;&nbsp;Gladija konačno podiže pogled: lice joj je bilo kao u kakve devojčice. "Kako si, Elija?" upita ona slabašnim glasom. "Kako se osećaš?"
<BR>&nbsp;&nbsp;&nbsp;&nbsp;&nbsp;"Dosta dobro, Gladija."
<BR>&nbsp;&nbsp;&nbsp;&nbsp;&nbsp;"Dr Fastolf mi reče da će te povesti preko livade ovamo, i da ćeš pri tom dovoljno vremena ostati napolju da bi mogao iskusiti i ono najgore."
<BR>&nbsp;&nbsp;&nbsp;&nbsp;&nbsp;"Oh! A zbog čega? Šale radi?"
<BR>&nbsp;&nbsp;&nbsp;&nbsp;&nbsp;"Ne, Elija. Ispričala sam mu kako si doživeo boravak napolju. Sećaš li se da si se onesvestio, onda na Solariji, i pao tamo kod ribnjaka?"
<BR>&nbsp;&nbsp;&nbsp;&nbsp;&nbsp;Elija brzo odmahnu glavom. Nije mogao tvrditi da se ne seća tog događaja, ali mu baš nije bilo milo da ga na njega podsećaju. "Nisam više onakav", odvrati on osorno. "Uznapredovao sam, znaš."
<BR>&nbsp;&nbsp;&nbsp;&nbsp;&nbsp;"Ipak, dr Fastolf reče da će te staviti na probu. Je li sve bilo u redu?"
<BR>&nbsp;&nbsp;&nbsp;&nbsp;&nbsp;"Uglavnom jeste. Nisam se onesvestio." Prisetivši se zgode na svemirskom brodu, prilikom prispeća na Auroru, Bejli se jedva primetno isceri. Ipak, bilo je to nešto drugo, i nije imalo smisla upuštati se sada u to.
<BR>&nbsp;&nbsp;&nbsp;&nbsp;&nbsp;On odluči da promeni temu. "Kako da te ovde oslovljavam? Kako da ti se obraćam?"
<BR>&nbsp;&nbsp;&nbsp;&nbsp;&nbsp;"Uvek si me zvao po imenu. Gladija."
<BR>&nbsp;&nbsp;&nbsp;&nbsp;&nbsp;"Možda to sada ne bi bilo u redu. Mogao bih ti se obraćati sa 'Gospođo Delmar', ali ti možda..."
<BR>&nbsp;&nbsp;&nbsp;&nbsp;&nbsp;Gladija uzdahnu i naglo ga prekide. "Nisam to ime koristila otkako sam došla ovamo. Molim te, nemoj me tako oslovljavati."
<BR>&nbsp;&nbsp;&nbsp;&nbsp;&nbsp;"Kako te Auroranci oslovljavaju?"
<BR>&nbsp;&nbsp;&nbsp;&nbsp;&nbsp;"Naprosto, kažu Gladija Solarija, ali samo zato da bi mi dali do znanja da sam tuđinka. Ni to mi se ne dopada. Eto, zovi me naprosto Gladija. Samo imenom. Gladija nije auroransko ime, i ne verujem da ima ikoga drugog ovde sa tim imenom, tako da će 'Gladija' biti sasvim dovoljno. Ja bih, ukoliko nemaš ništa protiv, nastavila da te zovem Elija."
<BR>&nbsp;&nbsp;&nbsp;&nbsp;&nbsp;"Ne, nemam ništa protiv."
<BR>&nbsp;&nbsp;&nbsp;&nbsp;&nbsp;"Sada bih te poslužila čajem", reče ona. Nije to izgovorila kao pitanje, i Bejli potvrdno klimnu.
<BR>&nbsp;&nbsp;&nbsp;&nbsp;&nbsp;"Nisam znao da Svemirci piju čaj", primeti on.
<BR>&nbsp;&nbsp;&nbsp;&nbsp;&nbsp;"To i nije čaj kakav se pije na Zemlji. Reč je o nekoj biljci prijatne arome, bez ikakvih štetnih sastojaka. Samo je nazivamo čaj ."
<BR>&nbsp;&nbsp;&nbsp;&nbsp;&nbsp;Gladija podiže ruku, i Bejli zapazi da su joj rukavi čvrsto pripijeni uz doručja, i da na šakama ima tanke rukavice boje puti. I dalje je, u njegovom prisustvu, nastojala da što je manje moguće izlaže svoje telo. I dalje je nastojala da se što je manje moguće izlaže zarazi.
<BR>&nbsp;&nbsp;&nbsp;&nbsp;&nbsp;Zadržala je ruku nekoliko časaka u vazduhu, a pošto proteknu još nekoliko trenutaka, uđe robot noseći poslužavnik. Delovao je još primitivnije od Žiskara, ali ipak je uspeo da sa uočljivom spretnošću postavi pred njih šoljice, male sendviče i neke sitne kolačiće. Zatim im nali čaj, pokretima koji gotovo da su odisali gracioznošću.
<BR>&nbsp;&nbsp;&nbsp;&nbsp;&nbsp;"Kako ti to polazi za rukom, Gladija?" upita Bejli radoznalo.
<BR>&nbsp;&nbsp;&nbsp;&nbsp;&nbsp;"Polazi za rukom - šta?"
<BR>&nbsp;&nbsp;&nbsp;&nbsp;&nbsp;"Kada god nešto poželiš naprosto podigneš ruku, i robot se pojavi kao da unapred zna šta je to što želiš. Kako je ovaj robot znao da treba da posluži čaj?"
<BR>&nbsp;&nbsp;&nbsp;&nbsp;&nbsp;"Veoma jednostavno. Kada god podignem ruku iz nje počinje da zrači maleno elektromagnetno polje koje se potom širi preko čitave sobe. Svaka, makar i najmanja izmena položaja moje ruke i prstiju dovodi do izobličenja polja, i moji roboti ta izobličenja primaju kao sasvim određene naloge. Koristim samo kratka naređenja, kao: Dođi! Donesi čaj! I tako dalje."
<BR>&nbsp;&nbsp;&nbsp;&nbsp;&nbsp;"Nisam zapazio da se dr Fastolf na svom imanju koristi time."
<BR>&nbsp;&nbsp;&nbsp;&nbsp;&nbsp;"U stvari, Auroranci uopšte ne koriste taj postupak. On je odomaćen na Solariji, i ja sam navikla na njega... Pored toga, u ovo doba dana uvek pijem čaj. Borgraf to naprosto očekuje."
<BR>&nbsp;&nbsp;&nbsp;&nbsp;&nbsp;"Znači, to je Borgraf?" Bejli sa zanimanjem odmeri robota, svestan da ga je ranije samo okrznuo pogledom. Navika je veoma brzo izazivala osećanje ravnodušnosti. Još nekoliko dana, i prestaće da zapaža i same robote. Tumaraće unaokolo oko njega, a on ih neće ni primećivati, i imaće utisak da se kućni poslovi obavljaju sami od sebe.
<BR>&nbsp;&nbsp;&nbsp;&nbsp;&nbsp;Uprkos tome, nije želeo da ih ne primećuje; želeo je da ih ne bude u njegovoj blizini. "Gladija", nastavi on, "želim da budem nasamo s tobom. Čak i bez robota... Žiskare, pridruži se Denilu. Možeš paziti i odande."
<BR>&nbsp;&nbsp;&nbsp;&nbsp;&nbsp;"Razumem, gospodine", odgovori Žiskar, odjednom se vrativši u stvarnost na sam zvuk svog imena.
<BR>&nbsp;&nbsp;&nbsp;&nbsp;&nbsp;Gladiju je to izgleda zabavljalo. "Baš ste vi Zemljani čudni... Poznato mi je da i na Zemlji imate robote, ali kao da ne znate kako sa njima da postupate. Naloge im izdajete izdirući se na njih, kao da su gluvi..." Ona se okrenu prema Borgrafu. "Borgrafe", reče mu ona tiho, "neka niko ne ulazi ovamo dok ne bude pozvan. Nemojte nas ni zbog čega uznemiravati, osim, razume se, u slučaju nedvosmislene i neposredne opasnosti."
<BR>&nbsp;&nbsp;&nbsp;&nbsp;&nbsp;"Razumem, gospođo", odgovori Borgraf i odstupi korak-dva. Zastavši za trenutak, prelete pogledom preko stola kao da proverava da nije nešto propustio, a onda se okrenu i napusti sobu.
<BR>&nbsp;&nbsp;&nbsp;&nbsp;&nbsp;Sada je bio red na Bejlija da sve to posmatra sa zanimanjem. Gladijin je glas bio blag, ali joj je ton bio krut baš kao u nekog narednika koji se obraća tek pridošlom regrutu. Ali zašto ga je to iznenađivalo? Odavno je shvatio da je lakše uočiti trun u tuđem, nego balvan u vlastitom oku.
<BR>&nbsp;&nbsp;&nbsp;&nbsp;&nbsp;"Elija, sada smo sasvim sami", obrati mu se Gladija ponovo. "Čak su i roboti otišli."
<BR>&nbsp;&nbsp;&nbsp;&nbsp;&nbsp;"Nije te strah da budeš nasamo sa mnom?" upita je Bejli.
<BR>&nbsp;&nbsp;&nbsp;&nbsp;&nbsp;Gladija lagano odmahnu glavom. "Zbog čega bi me bio strah? Treba samo da podignem ruku, da načinim neki pokret, da uzviknem - i nekoliko robota bi se istog časa našlo ovde. Ni na jednom od svetova Svemiraca niko nema razloga da strahuje od nekog drugog ljudskog bića. Ovo nije Zemlja. Ali zbog čega me to uopšte pitaš."
<BR>&nbsp;&nbsp;&nbsp;&nbsp;&nbsp;"Zbog toga što, osim fizičkog, postoje i druge vrste strahova. Ja, dakako, ne nameravam prema tebi da ispoljim nikakvo nasilničko ponašanje, niti da te, u fizičkom smislu, izložim bilo kakvoj neprijatnosti. Ali zar ne zazireš od mog propitivanja, i od onoga što bih o tebi mogao otkriti? Ne zaboravi da ovo nije Solarija. Na Solariji su moje simpatije bile na tvojoj strani, i zaista sam želeo da dokažem tvoju nevinost."
<BR>&nbsp;&nbsp;&nbsp;&nbsp;&nbsp;"A zar i sada tvoje simpatije nisu na mojoj strani?" upita ona tiho.
<BR>&nbsp;&nbsp;&nbsp;&nbsp;&nbsp;"Ovog puta nije reč o ubistvu tvog supruga. Ovog puta, nisi ni osumnjičena za ubistvo. Uništen je samo jedan robot, i, koliko mi je poznato, niko te ni za šta u ovom trenutku ne sumnjiči. Moj problem je, u stvari, dr Fastolf. Za mene je od izuzetne važnosti - iz razloga u koje u ovom času nema potrebe da se upuštam - da dokažem njegovu nevinost. Ukoliko se ispostavi da bi to moglo tebi naškoditi, znaj da neću moći ništa da učinim. Ne nameravam da krenem stranputicom da bih tebe poštedeo bola. Smatrao sam poštenim da ti to unapred kažem."
<BR>&nbsp;&nbsp;&nbsp;&nbsp;&nbsp;Ona podiže glavu i prkosno mu se zagleda u oči. "Zbog čega misliš da postoji bilo šta što bi mi moglo naškoditi?"
<BR>&nbsp;&nbsp;&nbsp;&nbsp;&nbsp;"Možda ćemo to biti u stanju da ustanovimo", odgovori Bejli hladno, "sada kada nema dr Fastolfa da nam se upliće u razgovor." Bejli nabode jedan od sendviča viljuškom (nije imalo smisla da ga uzme prstima, i na taj način ostatak učini neupotrebljivim za Gladiju), prebaci ga na svoj tanjirić a onda stavi u usta, zalivši potom zalogaj gutljajem čaja.
<BR>&nbsp;&nbsp;&nbsp;&nbsp;&nbsp;Posle svakog njegovog zalogaja uzimala je i ona po jedan, i posle svakog njegovog gutljaja i ona bi srknula čaj. Ukoliko je on nameravao da se ponaša hladno, onda će se i ona tako ponašati.
<BR>&nbsp;&nbsp;&nbsp;&nbsp;&nbsp;"Gladija", nastavi Bejli, "veoma je važno da doznam kakav je, tačno, odnos između tebe i dr Fastolfa. Živite u neposrednom susedstvu, i imate, praktično, ono što bih mogao nazvati zajedničkim robotskim domaćinstvom. Očigledno ti je veoma sklon. Nije, do sada, učinio nikakav ozbiljan napor da dokaže svoju nevinost, osim što je, u tom smislu, izrekao nekoliko pukih tvrdnji; međutim, žustro je počeo da te brani čim sam počeo da ti postavljam neugodna pitanja."
<BR>&nbsp;&nbsp;&nbsp;&nbsp;&nbsp;Gladija se bledo osmehnu. "Na šta to ciljaš, Elija?"
<BR>&nbsp;&nbsp;&nbsp;&nbsp;&nbsp;"Ne poigravaj se sa mnom", odseče Bejli. "Ne želim ni na šta da ciljam. Želim da znam."
<BR>&nbsp;&nbsp;&nbsp;&nbsp;&nbsp;"Da li ti je dr Fastolf pomenuo Fanju?"
<BR>&nbsp;&nbsp;&nbsp;&nbsp;&nbsp;"Da, jeste."
<BR>&nbsp;&nbsp;&nbsp;&nbsp;&nbsp;"Jesi li ga upitao da li mu je Fanja žena, ili samo privremena družbenica? I ima li dece?"
<BR>&nbsp;&nbsp;&nbsp;&nbsp;&nbsp;Bejli se nelagodno promeškolji. Razume se, mogao je da mu postavi i takva pitanja. Međutim, u prenatrpanim stanovima na Zemlji privatni život smatrao se jednom od svetinja, uglavnom zbog toga što je gotovo potpuno iščezao. Na Zemlji praktično i nije bilo mogućnosti da čovek ne bude do tančina upoznat sa porodičnim životom drugih, tako da su se svi pretvarali da ni o čemu nemaju pojma, i niko nikad nije postavljao nikakava pitanja. Bilo je to sveopšte obmanjivanje koga su se svi svesno pridržavali.
<BR>&nbsp;&nbsp;&nbsp;&nbsp;&nbsp;Ovde na Aurori zemaljska pravila, razume se, nisu važila; međutim, Bejli ih se, ne razmišljajući, i ovde pridržavao. Budala!
<BR>&nbsp;&nbsp;&nbsp;&nbsp;&nbsp;"Nisam ga još o tome pitao. Reci mi ti."
<BR>&nbsp;&nbsp;&nbsp;&nbsp;&nbsp;"Fanja je Fastolfova žena", odgovori Gladija. "Bio je već ženjen više puta - razume se, jedan brak za drugim, mada ni poligamija, bilo koji da je pol u pitanju, nije nepoznata na Aurori." Licem joj minu blaga senka negodovanja, što izazva i potrebu za dodatnim objašnjenjem. "Na Solariji, međutim, to se ne može ni zamisliti.
<BR>&nbsp;&nbsp;&nbsp;&nbsp;&nbsp;Međutim, i sadašnji brak dr Fastolfa će, po svemu sudeći, biti razvrgnut. Oboje će tada biti u mogućnosti da zasnuju nove veze, mada, često, ni jedna ni druga strana ne čeka na formalni raskid da bi to učinila... Ne bih, Elija, mogla reći da sasvim razumem nemaran način na koji se Auroranci odnose prema tim stvarima, ali, eto, takvi su im običaji. Koliko je meni poznato, dr Fastolf je čovek čvrstih moralnih nazora. Uvek poštuje bračni odnos i ne pravi nikakve 'izlete'. Međutim, na Aurori se na takvo ponašanje gleda kao na nešto prilično šašavo, nešto što pripada starim vremenima."
<BR>&nbsp;&nbsp;&nbsp;&nbsp;&nbsp;Bejli potvrdno klimnu. "Saznao sam ponešto o tome iz knjiga koje sam pročitao. Koliko sam shvatio, do braka dolazi kada se javi obostrana želja za decom."
<BR>&nbsp;&nbsp;&nbsp;&nbsp;&nbsp;"U načelu je tako, ali, kako mi rekoše, u današnje vreme jedva da se neko toga pridržava. Dr Fastolf već ima dva deteta, i više ih ne može imati, ali se ipak ženi i, čak, podnosi molbu i za treće dete. Molbe mu, razume se, odbijaju, i on sve vreme zna da će baš tako i biti. Drugi se, međutim, ni ne trude da podnose molbe."
<BR>&nbsp;&nbsp;&nbsp;&nbsp;&nbsp;"U tom slučaju, čemu se uopšte venčavati?"
<BR>&nbsp;&nbsp;&nbsp;&nbsp;&nbsp;"Postoje, ipak, i neke društvene prednosti. Sve je to prilično složeno, i budući da nisam Auroranka, nisam sigurna ni da sve razumem."
<BR>&nbsp;&nbsp;&nbsp;&nbsp;&nbsp;"Nije ni važno. Reci mi nešto o Fastolfovoj deci."
<BR>&nbsp;&nbsp;&nbsp;&nbsp;&nbsp;"Ima dve kćerke, od dve različite žene. Razume se, nijedna od njih nije Fanja. Nema nijednog sina. Obe kćerke bile su začete u majčinoj utrobi, kao što je običaj na Aurori. Obe su sada već odrasle osobe, i žive na vlastitim gazdinstvima."
<BR>&nbsp;&nbsp;&nbsp;&nbsp;&nbsp;"Koliko je blizak sa kćerima?"
<BR>&nbsp;&nbsp;&nbsp;&nbsp;&nbsp;"Ne znam. Nikada ne govori o njima. Jedna od njih je robotičarka, pa pretpostavljam da zbog toga mora i dalje održavati vezu sa njom. Čini mi se da se druga kandidovala za mesto većnika u jednom od auroranskih gradova, a možda je već na tom položaju. Ne znam tačno."
<BR>&nbsp;&nbsp;&nbsp;&nbsp;&nbsp;"Postoji li kakva zategnutost u porodici?"
<BR>&nbsp;&nbsp;&nbsp;&nbsp;&nbsp;"Ja, Elija, o tome ništa ne znam, što, razume se, ne znači da je nema. Međutim, koliko mi je poznato, Fastolf se veoma uljudno ponaša prema svim svojim bivšim suprugama. Svi njegovi brakovi bili su razvrgnuti bez ikakve bure. Dr Fastolf naprosto nije takva osoba. Ne mogu da zamislim da bi išta što bi ga u životu snašlo mogao propratiti bilo čim drugim do dobrodušnim sleganjem ramena. Verujem da će zbijati šale i na svojoj samrtničkoj postelji."
<BR>&nbsp;&nbsp;&nbsp;&nbsp;&nbsp;Ovo mi, u najmanju ruku, zvuči poznato, pomisli Bejli. "A sada", nastavi on, "da razmotrimo odnos između Fastolfa i tebe. Ali samo istinu, molim te. Nismo u položaju da je zaobilazimo, kako bismo izbegli osećaj nelagodnosti."
<BR>&nbsp;&nbsp;&nbsp;&nbsp;&nbsp;Gladija podiže pogled i odlučno mu se zagleda u oči. "Nema potrebe", odgovori ona. "Nema razloga ni za kakvu nelagodnost. Dr Fastolf mi je samo prijatelj, veoma dobar prijatelj."
<BR>&nbsp;&nbsp;&nbsp;&nbsp;&nbsp;"Koliko dobar, Gladija?"
<BR>&nbsp;&nbsp;&nbsp;&nbsp;&nbsp;"Već sam ti rekla - veoma dobar."
<BR>&nbsp;&nbsp;&nbsp;&nbsp;&nbsp;"Očekuješ li da se ponovo razvede, kako bi mu postala naredna supruga?"
<BR>&nbsp;&nbsp;&nbsp;&nbsp;&nbsp;"Ne očekujem." Rekla je to bez imalo oklevanja.
<BR>&nbsp;&nbsp;&nbsp;&nbsp;&nbsp;"Jeste li, onda, ljubavnici?"
<BR>&nbsp;&nbsp;&nbsp;&nbsp;&nbsp;"Nismo."
<BR>&nbsp;&nbsp;&nbsp;&nbsp;&nbsp;"Da li ste to bili?"
<BR>&nbsp;&nbsp;&nbsp;&nbsp;&nbsp;"Nismo... Iznenađen si?"
<BR>&nbsp;&nbsp;&nbsp;&nbsp;&nbsp;"Potrebna su mi samo obaveštenja", odgovori Bejli.
<BR>&nbsp;&nbsp;&nbsp;&nbsp;&nbsp;"Pusti me, onda, Elija, da ti povezano odgovaram na tvoja pitanja; nemoj ih ispaljivati kao da očekuješ da ćeš me zateći i da ću ti reći nešto što bih, inače, spremno prikrila." U glasu joj se nije mogla uočiti nikakva ljutnja; zapravo, kao da ju je sve to zabavljalo.
<BR>&nbsp;&nbsp;&nbsp;&nbsp;&nbsp;Bejlija obli blago rumenilo i on zausti da kaže kako mu to uopšte nije bila namera, međutim, uzdrža se da joj protivureči znajući da mu to jeste bila namera. "Dobro, produži", ohrabri je on, dajući svom glasu prizvuk blagog gunđanja.
<BR>&nbsp;&nbsp;&nbsp;&nbsp;&nbsp;Ostaci posluženja stajali su u neredu na stočiću između njih, i Bejli se upita ne bi li Gladija, pod uobičajenim okolnostima, na trenutak podigla ruku na određeni način - i ne bi li robot, Borgraf, odmah tiho ušao i doveo stočić u red.
<BR>&nbsp;&nbsp;&nbsp;&nbsp;&nbsp;Da li je činjenica da je stočić bio u neredu na bilo koji način nepovoljno uticala na Gladiju - i da li bi mogla doprineti smanjenju njene samokontrole pri davanju odgovora? Ukoliko bi to bio slučaj, bolje je ne dovoditi stočić u red - mada se Bejli na to nije preterano oslanjao; nije, naime, uspevao da uoči ni najmanji znak da nered na stočiću smeta Gladiji, čak, ni da ga ona primećuje.
<BR>&nbsp;&nbsp;&nbsp;&nbsp;&nbsp;Gladija je ponovo spustila pogled na krilo. Još je više pognula glavu i lice joj je poprimilo natmuren izraz, kao da se priseća nečeg iz prošlosti što bi, radije, zauvek ostavila pokopano.
<BR>&nbsp;&nbsp;&nbsp;&nbsp;&nbsp;"Uspeo si da, na trenutak, zaviriš u moj život tamo na Solariji", nastavi ona. "Nije to bio život ispunjen srećom, ali za drugačiji nisam znala. U stvari, sve dotle dok me sreća nije preplavila nisam ni bila svesna do koje je mere - i u kom obimu - moj raniji život bio nesrećan. Prvo saznanje o tome, Elija, došlo mi je preko tebe."
<BR>&nbsp;&nbsp;&nbsp;&nbsp;&nbsp;"Preko mene?" Bejli je bio istinski zatečen.
<BR>&nbsp;&nbsp;&nbsp;&nbsp;&nbsp;"Da, Elija, preko tebe. Naš poslednji susret na Solariji - nadam se da ga se sećaš, Elija - naučio me je nečemu. Dodirnula sam te! Skinula sam rukavicu, sličnu ovoj koju sada nosim, i dodirnula te po obrazu... Dodir nije dugo trajao. Ne znam šta je tebi značio - ne, ne govori mi, nije ni važno - ali je meni značio veoma mnogo."
<BR>&nbsp;&nbsp;&nbsp;&nbsp;&nbsp;Gladija podiže oči prkosno se zagledavši u Bejlija. "Meni je to značilo sve. Izmenilo mi je život. Imaj u vidu, Elija, da nikad dotle, ne računajući nekoliko godina svog detinjstva, niti svog supruga, nisam dodirnula nekog muškarca, ili, tačnije rečeno, nijedno drugo ljudsko biće. A i svog vlastitog muža retko sam dodirivala. Razume se, mnogo sam puta na trodimenzionalnim ekranima posmatrala muškarce, i tako sasvim dobro upoznala sve njihove fizičke odlike, svaki njihov pojedinačni deo. U tom pogledu nije mi ništa bilo nepoznato.
<BR>&nbsp;&nbsp;&nbsp;&nbsp;&nbsp;Ali i pored svega toga nisam imala nikakvog razloga da pretpostavim kako se muškarci, ipak, toliko međusobno razlikuju. Znala sam kakva je koža mog muža, kakve su mu šake kada bi, konačno, odlučio da me dodirne, kakav je... sve. Nije mi uopšte padalo na pamet da bi sa nekim drugim muškarcem sve to bilo drugačije. Nisam osećala nikakvo posebno zadovoljstvo pri dodiru sa svojim mužem - ali i zbog čega bih? Osećam li ikakvo posebno zadovoljstvo kada mi prsti dodirnu ovaj stočić, osim, razume se, kada je u pitanju osećaj ugodnosti što ga proizvodi njegova uglačanost?
<BR>&nbsp;&nbsp;&nbsp;&nbsp;&nbsp;Kontakt sa mužem predstavljao je deo povremenog obreda koga se on pridržavao jer se to od njega očekivalo; budući da je bio dobar Solarijanac, vodio je računa o kalendaru i časovniku, nastojeći da mi posveti dovoljno vremena na način koji je bio u skladu sa najboljim odgojem. Ipak, u jednom drugom smislu, njegovo se ponašanje nije moglo smatrati najboljim: jer, mada su naši povremeni sastanci imali za cilj seksualni odnos, moj muž nikad nije podneo molbu da imamo dete - verujem da, zapravo, nije bio ni zainteresovan za decu. A ja, opet, usled osećanja strahopoštovanja koje sam prema njemu gajila, nisam ni pomišljala da to sama učinim - iako sam na to imala pravo.
<BR>&nbsp;&nbsp;&nbsp;&nbsp;&nbsp;Sada, kada razmišljam o svemu tome, shvatam da je moje seksualno iskustvo bilo krajnje površno i mehaničko. Nikada nisam doživela orgazam. Ni jedan jedini put. Da tako nešto uopšte postoji saznala sam iz knjiga, ali su me opisi orgazma samo još više zbunili, i - budući da se o tome moglo nešto saznati samo iz uvezenih knjiga - u solarijanskim knjigama polni odnosi nikad se nisu ni pominjali - naprosto nisam bila spremna da u to poverujem. Mislila sam da je reč samo o egzotičnim metaforama.
<BR>&nbsp;&nbsp;&nbsp;&nbsp;&nbsp;Pored toga, nisam mogla - bar ne s uspehom - odgovor da potražim ni u samozadovoljavanju. Čini mi se da je uobičajena reč za to masturbacija? U svakom slučaju, čula sam da se masturbacija primenjuje ovde na Aurori. Na Solariji se, razume se, ni ne razgovara o bilo čemu što ima veze sa polnim odnosima; šta više, reči vezane za seks bile su, naprosto, nepoželjne u pristojnom društvu... A druge vrste društva na Solariji i nema.
<BR>&nbsp;&nbsp;&nbsp;&nbsp;&nbsp;Zahvaljujući onome što bih povremeno pročitala, imala sam predstavu o tome kako se masturbira, i, tu i tamo, iako nevoljno, pokušala sam i sama da oponašam ono što sam pročitala. Ali ni sa tim nisam daleko stigla. Tabu koji je propovedao zabranu dodirivanja ljudskog tela nagonio me je da i na dodirivanje vlastitog tela gledam kao na nešto što je zabranjeno i neprijatno. Mogla sam podneti da rukom trljam svoja bedra, da prekrstim noge i osetim kako mi se butine međusobno stiskaju, ali sve su to bili usputni, zanemarujući dodiri. Pretvotiti dodir u instrument izazivanja namernog zadovoljstva bilo je, ipak, nešto drugo. Svaki delić moga tela znao je da je to nešto nevaljalo, i zato što sam to i sama znala, zadovoljstvo nikako nije nailazilo.
<BR>&nbsp;&nbsp;&nbsp;&nbsp;&nbsp;I nikad mi, ni jedan jedini put, ni na pamet nije palo da bi, pod drugačijim okolnostima, iz dodirivanja tela mogao proizići istinski, veliko uživanje. Ali zbog čega bi mi to, uopšte, palo na pamet? I kako bi mi to moglo pasti na pamet?
<BR>&nbsp;&nbsp;&nbsp;&nbsp;&nbsp;Sve dok, onom prilikom, nisam dodirnula tebe. Zbog čega sam to učinila, ni samoj mi nije jasno. Naprosto, osetila sam poplavu naklonosti prema tebi, jer si sprečio da me proglase za ubicu. Pored toga, postojeće zabrane nisu se, tako reći, odnosile na tebe - ti nisi bio Solarijanac. Ti nisi bio - izvini zbog izraza - u pravom smislu reči ljudsko biće. Bio si Zemljanin. Razume se, izgledao si kao ljudsko biće, ali bio si kratkovečno stvorenje i sejač svakovrsnih zaraza - nešto što valja otpisati, u najboljem slučaju, bio si nešto kao poluljudsko biće.
<BR>&nbsp;&nbsp;&nbsp;&nbsp;&nbsp;I tako, budući da si me spasao, i da nisi bio u pravom smislu ljudsko biće, mogla sam te dodirnuti. A što je još važnije, nisi me pri tom gledao, kao moj muž, s odbojnošću i odvratnošću - ili recimo, sa pažljivo uvežbanom ravnodušnošću nekoga ko me posmatra na trodimenzionalnom ekranu. Bio si preda mnom, mogla sam te opipati, i oči su ti zračile toplinom i brižnošću. U stvari, kada sam prinela šaku tvom obrazu - sav si uzdrhtao. Primetila sam to.
<BR>&nbsp;&nbsp;&nbsp;&nbsp;&nbsp;Zbog čega, nisam znala. Dodirnula sam te ovlaš, i nije bilo razloga da se taj fizički osećaj u bilo kom pogledu razlikuje od onoga što bih osetila dodirujući svog muža ili bilo kog drugog muškarca, pa, ako hoćeš, i bilo koju ženu. Ali ipak, u dodiru je bilo nečeg što je vidljivo prevazilazilo puki fizički osećaj. Bio si tamo, sa radošću si primio moj dodir, i pokazao sve znake onoga što sam shvatila kao... tvoju naklonost prema meni. A kada su se naše puti - moj prst i tvoj obraz - dodirnule, bilo je to kao da sam dotakla blagu žišku čija je toplina istog časa zastrujala kroz moju šaku i zapalila plamen u celom mom telu.
<BR>&nbsp;&nbsp;&nbsp;&nbsp;&nbsp;Ne znam koliko je to potrajalo - možda samo trenutak ili dva - ali za mene, vreme kao da se zaustavilo. Dogodilo mi se nešto što nikad ranije nisam iskusila, i, prisećajući se tog časa kasnije, kada sam o tim stvarima mnogo više znala, shvatila sam da sam se našla na rubu nečega što je bilo veoma blisko orgazmu.
<BR>&nbsp;&nbsp;&nbsp;&nbsp;&nbsp;Pokušala sam da to ne pokažem..."
<BR>&nbsp;&nbsp;&nbsp;&nbsp;&nbsp;(Bejli je, ne usuđujući se da je pogleda, samo odmahnuo glavom.)
<BR>&nbsp;&nbsp;&nbsp;&nbsp;&nbsp;"Dobro, nisam pokazala. Rekla sam samo: 'Hvala ti, Elija.' Rekla sam to tako da si mogao pomisliti kako ti zahvaljujem što si rešio slučaj ubistva moga muža. Međutim, u mnogo većoj meri sam to rekla da bih ti zahvalila što si mi osvetlio život i ukazao mi, ni sam ne znajući da to činiš, u čemu se život sastoji; što si mi širom otvorio vrata; što si me uputio stazom života, što si mi otkrio njegova obzorja. Fizički dodir, sam po sebi, nije predstavljao ništa. Bio je to samo dodir. Ali istovremeno, bio je početak svega."
<BR>&nbsp;&nbsp;&nbsp;&nbsp;&nbsp;Glas joj lagano zamre i, nekoliko sledećih trenutaka, ona ne reče ništa, utonuvši u sećanja.
<BR>&nbsp;&nbsp;&nbsp;&nbsp;&nbsp;A onda uperi prst ka njemu. "Ne. Ne reci ništa. Još nisam završila...
<BR>&nbsp;&nbsp;&nbsp;&nbsp;&nbsp;I ranije sam zamišljala neke stvari, iako sasvim neodređeno i bledo. Nekog drugog muškarca i sebe, kako radimo stvari koje smo moj muž i ja radili, ali nekako drugačije - nisam, čak, znala ni kako ni koliko drugačije - nešto što nisam umela sasvim ni da zamislim, uprkos svom uloženom trudu. Mogla sam čitav život provesti pokušavajući da zamislim nezamislivo, a mogla sam i umreti kao što, pretpostavljam, žene - i muškarci, razume se - na Solariji najčešće čine, ništa ne saznavši, čak ni posle životnog veka dugog tri ili četiri stotine godina. Nikada ništa ne saznavši. Izrodivši i decu, ali nikad, u pravom smislu reči, ništa ne saznavši.
<BR>&nbsp;&nbsp;&nbsp;&nbsp;&nbsp;Ali Elija, bilo je dovoljno da te samo ovlaš dodirnem po obrazu - i ja sam saznala! Nije li to čudesno? Naučio si me onome što sam samo mogla da zamišljam. Ne mehaničkom vidu stvari, ne tupom, ustežućem dodiru dvaju tela, već nečemu što nisam mogla ni da pomislim da ću upoznati. Pogled u nečije lice, iskre u nečijim očima, osećanje... nežnosti... blaženstva... nešto što čak ne umem ni da opišem... predavanje... uklanjanje užasnog zida izmedju dvoje ljudskih bića. Ljubav je, pretpostavljam, najprikladnija reč da sve to izrazi, a možda i mnogo više.
<BR>&nbsp;&nbsp;&nbsp;&nbsp;&nbsp;Osetila sam ljubav prema tebi, Elija, zbog toga što sam poverovala da bi mi mogao uzvratiti ljubavlju. Ne kažem da si me voleo, ali mi se učinilo da bi me mogao voleti. Nikad nisam upoznala ljubav, i mada se u starim knjigama toliko o njoj govori, nije mi značila ništa više nego kada se u tim istim knjigama govorilo o 'časti' zbog koje su ljudi jedni druge ubijali. Prihvatila sam samu reč, ali nikada nisam upoznala njeno značenje. To je potrajalo sve dok te nisam dodirnula.
<BR>&nbsp;&nbsp;&nbsp;&nbsp;&nbsp;Posle toga znala sam šta je to ljubav - i kada sam stigla ovamo, na Auroru, sećala sam te se, mislila na tebe, razgovarala sa tobom u mislima, i verovala da ću ovde susresti na hiljade Elija."
<BR>&nbsp;&nbsp;&nbsp;&nbsp;&nbsp;Za trenutak je zastala, kao da se izgubila u mislima. "Ali nisam", nastavi ona iznenada. "Ispostavilo se da Aurora nije bila ništa bolja od Solarije. Na Solariji je polni odnos bio nešto grešno. Bio je stoga omražen, i svi smo mu okrenuli leđa. Nismo mogli voleti, zbog mržnje kojom smo se odnosili prema seksualnom činu.
<BR>&nbsp;&nbsp;&nbsp;&nbsp;&nbsp;Na Aurori je polni odnos bio nešto tegobno. Prihvatao se mirno, obično - kao puko disanje. Ukoliko bi neko osetio potrebu za njim, naprosto bi potražio bilo koga ko mu je odgovarao; i ukoliko dotična osoba nije u tom trenutku bila sprečena nekim drugim obavezama koje se nisu mogle odložiti, do seksualnog odnosa dolazilo je na odgovarajući, prikladan način. Lako, jednostavno - kao i samo disanje... Ali ima li u disanju zanosa? Možda će čoveku koji je počeo da se guši prvi dah koga se domogne doneti olakšanje i prožeti ga ushićenjem... Ali šta ako ne dođe do gušenja?
<BR>&nbsp;&nbsp;&nbsp;&nbsp;&nbsp;A šta ako bi se neko, nezavisno od svoje volje, podučavao seksu? Šta ako bi se o njemu govorilo deci u školama na isti način kao i o književnoti i kompjuterima? Kada bi se od njih tražilo da ga obrađuju kao i bilo koju drugu temu, uz pomoć starije dece?
<BR>&nbsp;&nbsp;&nbsp;&nbsp;&nbsp;Polni odnos - dozvoljen i slobodan kao voda - na Aurori nema nikakve veze sa ljubavlju, baš kao ni na Solariji gde je zabranjen i predmet stida. I na jednom i na drugom svetu ima malo dece, i mogu se imati samo posle dobijanja formalne dozvole... A i tada, ukoliko je pristanak dat, seks postoji samo kao usputna pojava sa ciljem začinjanja dece i propraćen je osećanjem prinude i odbojnosti. Ukoliko posle razumnog roka do začeća ne dođe, partneri počinju da se opiru daljem odnosu i oplođavanje se vrši veštačkim putem.
<BR>&nbsp;&nbsp;&nbsp;&nbsp;&nbsp;Vremenom bi kao i na Solariji sasvim prevladala ektogeneza, tako da bi oplođavanje i razvoj ploda sasvim bili prepušteni porodilištima, dok bi seksualni odnos bio prepušten samom sebi, kao neka vrsta društvenog opštenja i igre, u kojima ima ljubavi taman onoliko koliko i u svemirskom polou.
<BR>&nbsp;&nbsp;&nbsp;&nbsp;&nbsp;Nisam u stanju, Elija, da se priklonim auroranskim gledištima o tome. Nisam tako bila vaspitana. Užasnuta, posegnula sam za seksom i niko me nije odbio - ali isto tako, niko nije ni mario. Svi su me muškarci posmatrali praznim pogledom kada bih im se ponudila, i isto me tako prazno doživljavali kada bi moju ponudu prihvatili. Jedna više, govorili bi, zar je važno? Bili su voljni, ali ništa više od toga.
<BR>&nbsp;&nbsp;&nbsp;&nbsp;&nbsp;Dodirivati ih, takođe, nije ništa značilo. Mogla sam, isto tako, dodirivati i svog muža. Naučila sam da se tome priklanjam, da ih sledim, da prihvatam njihovo vođstvo - ali mi i dalje to ništa nije značilo. Nije se u meni pobudila čak ni želja da samoj sebi pomognem i da samu sebe zadovoljavam. Osećanje koje si u meni probudio više se nije razgorelo, i vremenom, sasvim sam odustala.
<BR>&nbsp;&nbsp;&nbsp;&nbsp;&nbsp;Za sve to vreme, dr Fastolf se prema meni ponašao kao prijatelj. Jedino je on, od svih Auroranaca, tačno znao šta se dogodilo na Solariji. Bar mislim da je znao. Poznato ti je da nije sve bilo obelodanjeno, i da nije sve uključeno u onu odvratnu hipertalasnu dramu o kojoj sam samo slušala - odbila sam da je pogledam.
<BR>&nbsp;&nbsp;&nbsp;&nbsp;&nbsp;Dr Fastolf mi je pružio svu pomoć, štiteći me od nerazumevanja kojim su me Auroranci okružili, suprotstavljajući se njihovoj odbojnosti prema Solarijancima. Nastojao je da me zaštiti i od očajanja koje je posle izvesnog vremena počelo da me obuzima.
<BR>&nbsp;&nbsp;&nbsp;&nbsp;&nbsp;Ne, nismo bili ljubavnici. Bila bih možda spremna da mu se ponudim, ali u trenutku kada mi je to palo na pamet, shvatila sam da se osećanje koje si ti, Elija, u meni pobudio, više neće vratiti. Na kraju sam počela već da mislim da se to moje uspomene poigravaju sa mnom, pa sam odustala. Nisam mu se ponudila, a nije ni on sebe ponudio meni. Ne znam zbog čega on to nije učinio. Možda je shvatio da moje očajanje proishodi iz nemoći da u seksu nađem nešto više, te, naprosto, nije želeo da me novim neuspehom baci u još dublji očaj. Tipično je za njega da ispolji tu vrstu obzirnosti - i tako nismo postali ljubavnici. Ostao mi je prijatelj, i to u vreme kada mi je prijatelj bio toliko potreban.
<BR>&nbsp;&nbsp;&nbsp;&nbsp;&nbsp;Eto, Elija. Dobio si potpun odgovor na pitanja koja si mi postavio. Rekao si da želiš da znaš kakvi su moji odnosi sa dr Fastolfom, i da su ti potrebna obaveštenja. Dobio si ih. Jesi li zadovoljan?"
<BR>&nbsp;&nbsp;&nbsp;&nbsp;&nbsp;Bejli je iz sve snage nastojao da ne pokaže koliko je ojađen. "Žao mi je, Gladija, što je život bio toliko surov prema tebi. Da, pružila si mi obaveštenja koja su mi bila potrebna. Pružila si mi, čak, više obaveštenja no što i sama misliš."
<BR>&nbsp;&nbsp;&nbsp;&nbsp;&nbsp;Gladija se namršti. "Kako to misliš?"
<BR>&nbsp;&nbsp;&nbsp;&nbsp;&nbsp;Bejlijev odgovor bio je okolišan. "Gladija, čini me srećnim to što ti je uspomena na mene toliko značila", odgovori on obzirno. "Tamo, u ono vreme na Solariji, ni na pamet mi nije padalo da pokušam da ostavim takav utisak na tebe... Čak i da jeste, sigurno ne bih pokušao... Znaš i sama."
<BR>&nbsp;&nbsp;&nbsp;&nbsp;&nbsp;"Znam, Elija", odgovori ona, spustivši glas. "A i da si pokušao, ne bih iskoristila priliku. Ne bih mogla."
<BR>&nbsp;&nbsp;&nbsp;&nbsp;&nbsp;"Shvatam... Shvatam i da to što si mi sada rekla ne predstavlja poziv... Jedan dodir, jedan časak seksualnog saznanja, ne mora biti ništa više od toga. Čak je vrlo verovatno da se nikad više ne može ponoviti; ono što je u nekom trenutku iznenada zaživelo ne valja kvariti glupim pokušajem da se vaskrsne. To je razlog što ti ja sada... ne nudim sebe. Međutim, nedostatak namere, s moje strane, da to učinim, ne treba protumačiti kao još jedan od tvojih ćorsokaka. Pored toga..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Kao što rekoh, saopštila si mi i više no što sama misliš. Na primer, nagovestila si mi da se čitava priča ne završava tvojim potpunim porazom."
<BR>&nbsp;&nbsp;&nbsp;&nbsp;&nbsp;"Na osnovu čega to zaključuješ?"
<BR>&nbsp;&nbsp;&nbsp;&nbsp;&nbsp;"Govoreći mi o osećanju koje se u tebi probudilo kada si me dodirnula po obrazu, rekla si nešto poput... 'prisećajući se tog časa kasnije, kada sam o tim stvarima više saznala, shvatila sam da sam se našla na rubu nečega što je bilo veoma blisko orgazmu'... Potom si nastavila, objašnjavajući mi da tvoji seksualni odnosi s Aurorancima nisu bili zadovoljavajući, iz čega se može zaključiti da nisi doživela ni orgazam. Ipak, Gladija, morala si ga doživeti, da bi mogla prepoznati osećaj koji te je obuzeo onog trenutka na Solariji. Nisi se tek tako mogla u sećanjima vratiti unazad i nešto ispravno protumačiti - osim ukoliko u međuvremenu nisi uspešno savladala lekciju iz ljubavi. Drugim rečima, imala si nekog ljubavnika s kojim jesi doživela ljubav. Ukoliko treba da ti poverujem da nije dr Fastolf u pitanju - i da nije ni bio - moram zaključiti da je reč, ili da je bila reč o nekom drugom."
<BR>&nbsp;&nbsp;&nbsp;&nbsp;&nbsp;"A šta ako i jeste tako? Kakve to veze ima s tobom, Elija?"
<BR>&nbsp;&nbsp;&nbsp;&nbsp;&nbsp;"Ne znam, još, Gladija, ima li to ili nema veze sa mnom. Kaži mi o kome je reč, i ukoliko se zaista pokaže da nema veze sa mnom, o tome više nećemo govoriti."
<BR>&nbsp;&nbsp;&nbsp;&nbsp;&nbsp;Gladija ništa ne odgovori.
<BR>&nbsp;&nbsp;&nbsp;&nbsp;&nbsp;"Ukoliko mi ne kažeš", nastavi Bejli, "onda ću ti, Gladija, ja to reći. Već sam ti kazao da nisam u položaju da štedim tvoja osećanja."
<BR>&nbsp;&nbsp;&nbsp;&nbsp;&nbsp;Gladija je i dalje ćutala, ali su joj uglovi usana pobledeli od silnog stiskanja.
<BR>&nbsp;&nbsp;&nbsp;&nbsp;&nbsp;"Morao je postojati neko, Gladija, a tvoj žal zbog gubitka Jandera, očigledno je veoma velik... Zatražila si da Denil napusti ovu sobu jer nisi mogla podneti da ga gledaš, očito zbog njegove velike sličnosti sa Janderom. Ukoliko grešim u svom zaključku da je reč o Janderu Panelu...." Bejli za trenutak zastade, a onda nastavi, promuklim glasom. "Ako ti taj robot, Jander Panel, nije bio ljubavnik, onda mi to sama reci."
<BR>&nbsp;&nbsp;&nbsp;&nbsp;&nbsp;Gladijin glas sav se pretvorio u šapat. "Jander Panel, robot, nije mi bio ljubavnik..." Zastavši za časak, ona dodade, glasno i odlučno: "Bio mi je muž!"
<BR>
<BR>&nbsp;&nbsp;&nbsp;&nbsp;&nbsp;25.
<BR>&nbsp;&nbsp;&nbsp;&nbsp;&nbsp;Bejlijeve usne pokretale su se ne proizvodeći nikakav zvuk, mada nije bilo nikakve sumnje da upravo izriče svoj omiljeni uzvik.
<BR>&nbsp;&nbsp;&nbsp;&nbsp;&nbsp;"Da", potvrdi Gladija. "Jehosafata mu ! Zapanjen si. Zbog čega? Ne odobravaš?"
<BR>&nbsp;&nbsp;&nbsp;&nbsp;&nbsp;"Nije na meni da odobravam ili ne odobravam", odvrati Bejli bezbojnim glasom.
<BR>&nbsp;&nbsp;&nbsp;&nbsp;&nbsp;"Što znači da, ipak, ne odobravaš."
<BR>&nbsp;&nbsp;&nbsp;&nbsp;&nbsp;"Što znači da samo tražim obaveštenja. Kakva je na Aurori razlika između ljubavnika i supruga?"
<BR>&nbsp;&nbsp;&nbsp;&nbsp;&nbsp;"Ukoliko muškarac i žena žive neko vreme u zajednici na istom gazdinstvu, pre će sebe smatrati 'mužem' i 'ženom' nego 'ljubavnicima'."
<BR>&nbsp;&nbsp;&nbsp;&nbsp;&nbsp;"Koliko dugo treba da iznosi to 'neko vreme'?"
<BR>&nbsp;&nbsp;&nbsp;&nbsp;&nbsp;"To se, koliko sam shvatila, razlikuje od područja do područja. Na osnovu lokalnog opredeljenja. U Eosu, na primer, obično se uzima razdoblje od tri meseca."
<BR>&nbsp;&nbsp;&nbsp;&nbsp;&nbsp;"Da li se, pri tom, podrazumeva da svako od 'supružnika' treba da se uzdrži od seksualnih veza sa drugim osobama?"
<BR>&nbsp;&nbsp;&nbsp;&nbsp;&nbsp;Gladija iznenađeno izvi obrve. "Zbog čega?"
<BR>&nbsp;&nbsp;&nbsp;&nbsp;&nbsp;"Naprosto, pitam."
<BR>&nbsp;&nbsp;&nbsp;&nbsp;&nbsp;"Potpuna vezanost za samo jednu osobu nezamisliva je na Aurori. Suprug ili ljubavnik, razlika ne postoji. Čovek se upušta u seksualni odnos isključivo radi uživanja."
<BR>&nbsp;&nbsp;&nbsp;&nbsp;&nbsp;"A da li si ti uživala u svojoj vezi sa Janderom?"
<BR>&nbsp;&nbsp;&nbsp;&nbsp;&nbsp;"S obzirom na stanje stvari, nisam. Ali bio je to moj izbor."
<BR>&nbsp;&nbsp;&nbsp;&nbsp;&nbsp;"Da li su ti se i drugi, ovaj, 'nudili'?"
<BR>&nbsp;&nbsp;&nbsp;&nbsp;&nbsp;"Povremeno."
<BR>&nbsp;&nbsp;&nbsp;&nbsp;&nbsp;"Jesi li ih odbijala?"
<BR>&nbsp;&nbsp;&nbsp;&nbsp;&nbsp;"Uvek mogu da odbijem. Zahvaljujući tome što ovde nema ekskluzivnosti."
<BR>&nbsp;&nbsp;&nbsp;&nbsp;&nbsp;"Ali da li si ih odbijala?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"A da li je onima koje si odbijala bilo poznato zbog čega to činiš?"
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Da li im je bilo poznato da imaš robota za muža?"
<BR>&nbsp;&nbsp;&nbsp;&nbsp;&nbsp;"Imala sam muža. Nema potrebe da naglašavaš ono 'muž-robot'. Ne postoji ovde takav izraz."
<BR>&nbsp;&nbsp;&nbsp;&nbsp;&nbsp;"Da li im je to bilo poznato?"
<BR>&nbsp;&nbsp;&nbsp;&nbsp;&nbsp;Gladija poćuta nekoliko trenutaka. "Ne znam, zaista, da li im je to bilo poznato."
<BR>&nbsp;&nbsp;&nbsp;&nbsp;&nbsp;"Da li si im ti rekla?"
<BR>&nbsp;&nbsp;&nbsp;&nbsp;&nbsp;"Kakav bih razlog imala da im to kažem?"
<BR>&nbsp;&nbsp;&nbsp;&nbsp;&nbsp;"Ne odgovaraj mi na pitanje pitanjem! Da li si im ti rekla?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Kako si mogla to da izbegneš? Ne misliš li da bi bilo sasvim prirodno objasniti im svoje odbijanje?"
<BR>&nbsp;&nbsp;&nbsp;&nbsp;&nbsp;"Niko nikada nije tražio nikakvo objašnjenje. Odbijanje je naprosto odbijanje, i svi ga kao takvo prihvataju. Ne razumem te."
<BR>&nbsp;&nbsp;&nbsp;&nbsp;&nbsp;Bejli zastade da pribere misli. Gladija i on ne da se nisu razumeli; kretali su se, zapravo, uporednim šinama.
<BR>&nbsp;&nbsp;&nbsp;&nbsp;&nbsp;On odluči da krene ispočetka. "Da li bi na Solariji bilo sasvim prirodno imati za muža jednog robota?"
<BR>&nbsp;&nbsp;&nbsp;&nbsp;&nbsp;"Na Solariji bi to bilo nezamislivo, i tamo mi to nikad ne bi ni palo na pamet. Uostalom, na Solariji je mnogo toga bilo nezamislivo... Kao što je i na Zemlji, Elija. Da li bi, na primer, tvoja žena ikad uzela robota za muža?"
<BR>&nbsp;&nbsp;&nbsp;&nbsp;&nbsp;"Nije reč o tome, Gladija."
<BR>&nbsp;&nbsp;&nbsp;&nbsp;&nbsp;"Možda, ali odgovor ti se očitava na licu. Ti i ja, dakako, nismo Auroranci, ali se ovog časa nalazimo na Aurori. Živim ovde već dve godine, i u celosti sam prihvatila auroranske običaje."
<BR>&nbsp;&nbsp;&nbsp;&nbsp;&nbsp;"Želiš li da kažeš da su seksualne veze između robota i ljudskih bića uobičajene ovde na Aurori?"
<BR>&nbsp;&nbsp;&nbsp;&nbsp;&nbsp;"Ne znam. Jedino što znam jeste to da se tako nešto ovde prihvata, naprosto stoga što na Aurori prihvataju sve oblike seksualnog ponašanja - sve, naime, do čega dolazi obostranim pristankom, što predstavlja izvor uzajamnog užitka, i što nikoga fizički ne ugrožava. Kakav bi razložan prigovor bilo ko mogao staviti u pogledu toga kako neki pojedinac, ili bilo koja kombinacija pojedinaca dolazi do užitka? Da li bi iko imao razloga da brine o tome kakve video-knjige čitam, za kakvu se hranu opredeljujem, kada odlazim na počinak ili kada se budim, da li volim mačke ili mrzim ruže? Seksualni odnos je na Aurori stvar ličnog izbora."
<BR>&nbsp;&nbsp;&nbsp;&nbsp;&nbsp;"Da, na Aurori", ponovi Bejli kao odjek. "Ali ti nisi rođena na Aurori, niti smo ti i ja odgajeni prema njenim merilima. Maločas si mi rekla da se nikako nisi moglo navići na tu ravnodušnost prema seksu - koju baš sada toliko hvališ. Isto tako, izrazila si svoje neraspoloženje prema uzastopnim brakovima i naglašenom promiskuitetu. Ukoliko onima koje si odbijala nisi rekla zbog čega to činiš, možda je razlog tome bio što si se, negde u skrivenom kutku svoje duše, stidela što ti je Jander muž. Mogla si znati - ili podozrevati, ili naprosto pretpostavljati - da je to ipak neuobičajeno, čak i na Aurori, i ti si se toga stidela."
<BR>&nbsp;&nbsp;&nbsp;&nbsp;&nbsp;"Ne, Elija, neće ti uspeti da me nateraš da se osetim postiđenom. Ukoliko je imati robota za muža nešto neuobičajeno čak i za Auroru, to je samo zato što su roboti poput Jandera veoma retki. Roboti na Solariji, na Zemlji - pa čak i ovi na Aurori, s izuzetkom Jandera i Denila - tako su ustrojeni da mogu da pruže samo najsirovije seksualno zadovoljstvo. Mogu biti korišćeni kao sprave za masturbaciju, kao, na primer, mehanički vibrator, ali ne i mnogo više od toga. Međutim, kada se bude pojavio veći broj humanoidnih robota, sigurno će se povećati i broj ljudsko-robotskih seksualnih veza."
<BR>&nbsp;&nbsp;&nbsp;&nbsp;&nbsp;"Zanima me, Gladija, kako si uopšte došla do Jandera?" upita Bejli. "Postojala su samo dva humanoidna robota - oba na imanju dr Fastolfa. Da li ti je naprosto ustupio jednog od njih - polovinu od ukupnog broja kojim je raspolagao?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Pretpostavljam zbog toga što je dobrodušnan. Bila sam usamljena, lišena iluzija, čemerna, strankinja u stranoj zemlji. Ustupio mi je Jandera da mi pravi društvo, i osećam da mu nikad neću moći dovoljno zahvaliti. Trajalo je to možda samo pola godine, ali tih nekoliko meseci možda vrede više nego sve dosadašnje godine mog života."
<BR>&nbsp;&nbsp;&nbsp;&nbsp;&nbsp;"Da li je dr Fastolfu bilo poznato da ti je Jander bio muž?"
<BR>&nbsp;&nbsp;&nbsp;&nbsp;&nbsp;"Nikad mi to nije pominjao, tako da ne znam."
<BR>&nbsp;&nbsp;&nbsp;&nbsp;&nbsp;"Da li si mu ti to nagovestila?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Nisam to smatrala potrebnim... Razume se, ne zbog toga što sam se stidela."
<BR>&nbsp;&nbsp;&nbsp;&nbsp;&nbsp;"Kako je do toga došlo?"
<BR>&nbsp;&nbsp;&nbsp;&nbsp;&nbsp;"Što nisam smatrala potrebnim da mu kažem?"
<BR>&nbsp;&nbsp;&nbsp;&nbsp;&nbsp;"Ne, već da ti Jander postane muž."
<BR>&nbsp;&nbsp;&nbsp;&nbsp;&nbsp;Gladija kao da se ukruti. "Zbog čega bih ti to objašnjavala?" upita ona pomalo oporim glasom.
<BR>&nbsp;&nbsp;&nbsp;&nbsp;&nbsp;"Gladija, već je kasno", odvrati Bejli. "Nemoj mi se stalno suprotstavljati... Je li te potresao Janderov... nestanak?"
<BR>&nbsp;&nbsp;&nbsp;&nbsp;&nbsp;"Moraš li to da znaš?"
<BR>&nbsp;&nbsp;&nbsp;&nbsp;&nbsp;"Želiš li da ustanovimo šta se dogodilo?"
<BR>&nbsp;&nbsp;&nbsp;&nbsp;&nbsp;"Ponovo te pitam: moram li ti to reći?"
<BR>&nbsp;&nbsp;&nbsp;&nbsp;&nbsp;"Moraš mi pomoći. Potrebna su mi sva obaveštenja do kojih mogu doći da bih krenuo - samo da bih krenuo - u rešavanje naizgled nerešivog problema. Dakle, kako je došlo do toga da ti Jander postane muž?"
<BR>&nbsp;&nbsp;&nbsp;&nbsp;&nbsp;Gladija se zavali u naslonjaču i u očima joj odjednom zaiskriše suze. Potom naglo odgurnu tanjirić s ostacima kolačića i reče grcavim glasom:
<BR>&nbsp;&nbsp;&nbsp;&nbsp;&nbsp;"Roboti po pravilu ne nose odeću, ali su tako obrađeni da izgleda kao da je imaju na sebi. Robote dobro poznajem, budući da sam živela na Solariji, a posedujem i izvesnu meru umetničkog dara..."
<BR>&nbsp;&nbsp;&nbsp;&nbsp;&nbsp;"Sećam se tvojih svetlosnih skulptura", prekide je Bejli blago.
<BR>&nbsp;&nbsp;&nbsp;&nbsp;&nbsp;Gladija potvrdno klimnu. "Napravila sam nekoliko skica za nove modele koji bi, prema mom uverenju, imali više stila i bili privlačniji od onih koji su se koristili na Aurori. Neke od slika, zasnovanih na tim skicama, možeš videti ovde, na zidu. Ostale sam smestila po drugim prostorijama."
<BR>&nbsp;&nbsp;&nbsp;&nbsp;&nbsp;Bejli se obazre put slika. Već ih je ranije uočio: izvan svake sumnje, prikazivale su robote. Figure nisu delovale naturalistički, već su izgledale izdužene i nekako, čudno zakrivljene. Sada je primetio da su figure bile namerno izobličene tako da, vrlo vešto, naglase pojedine delove koji su, posmatrani u novoj perspektivi, delovali kao odeća. Sticao se utisak da su odeveni poput služinčadi čije je slike, jednom prilikom video u nekoj knjizi posvećenoj srednjevekovnoj Engleskoj. Da li je i Gladiji ta odeća bila poznata ili je u pitanju bio puki slučaj, čista podudarnost? Verovatno bi bilo teško odgovoriti na to pitanje; ipak, reč je bila o nečemu što je (verovatno) bilo poželjno imati na umu.
<BR>&nbsp;&nbsp;&nbsp;&nbsp;&nbsp;Kada je prvi put ugledao te skice, pomislio je da je, naprosto, bila u pitanju Gladijina želja da se okruži robotima, u znak podsećanja na život na Solariji. Tvrdila je, razume se, da je taj život mrzela, ali u pitanju je bio samo proizvod njenog svesnog uma. Solarija je bila jedini dom za koji je znala, i nije to bilo nešto što se moglo tek tako odbaciti - a možda se uopšte nije moglo odbaciti. Možda je upravo to bio razlog što su se u njenom umetničkom radu zadržali ti motivi, iako su joj sada stajali na raspolaganju mnogo privlačniji.
<BR>&nbsp;&nbsp;&nbsp;&nbsp;&nbsp;"Imala sam uspeha", nastavi Gladija. "Neki od velikih proizvođača robota bili su spremni da dobro plate za moje skice; u velikom broju slučajeva roboti su, na osnovu mojih uputstava, dobili novi površinski izgled. Sve sam to, u izvesnoj meri, doživljavala kao nadoknadu za ispraznost života koji sam vodila.
<BR>&nbsp;&nbsp;&nbsp;&nbsp;&nbsp;Kada mi je dr Fastolf stavio Jandera na raspolaganje, dobila sam robota koji je, razume se, nosio uobičajenu odeću. Moj dragi prijatelj bio je, takođe, dovoljno ljubazan da mi stavi na raspolaganje i nekoliko preobuka za svog štićenika.
<BR>&nbsp;&nbsp;&nbsp;&nbsp;&nbsp;Ništa mi se od toga nije dopalo, i ja sam se neko vreme zabavljala nabavljajući mu novu, i kako sam mislila, mnogo prikladniju odeću. To je značilo da sam mu morala pažljivo uzeti sve mere, budući da sam nameravala da mu naručim odeću prema vlastitim nacrtima - a to je podrazumevalo da se, postepeno, morao sve više obnaživati preda mnom.
<BR>&nbsp;&nbsp;&nbsp;&nbsp;&nbsp;Tek pošto je ostao sasvim nag, shvatila sam do koje je mere bio nalik ljudskom biću. Ništa mu nije nedostajalo, a onaj deo tela koji je trebalo da se ukrućuje, zaista se i ukrućivao. Mada je, ljudskim jezikom rečeno, bio pod svesnom kontrolom. Jander je to mogao, uvek, po volji da učini. Sam mi je to rekao, kada sam ga jednom upitala da li se, u odgovarajućem smislu, može služiti svojim penisom. Bila sam zaista radoznala, i on je bio spreman da moju radoznalost zadovolji.
<BR>&nbsp;&nbsp;&nbsp;&nbsp;&nbsp;Moraš shvatiti da sam, mada je bio veoma sličan ljudskom biću, sve vreme bila svesna da je robot. Znaš i sam - ustručavala sam se da dodirujem ljudsko telo, i uopšte ne sumnjam da je to u velikoj meri uticalo na nezadovoljavajuće stanje mojih seksualnih odnosa s Aurorancima. Ali Jander nije bio ljudsko biće, a ja sam čitavog života bila okružena robotima. Što znači da se nisam ustručavala da dotaknem Jandera.
<BR>&nbsp;&nbsp;&nbsp;&nbsp;&nbsp;Nije mi bilo potrebno mnogo vremena da shvatim da uživam u tome da ga dodirujem - a ni Janderu nije trebalo mnogo da shvati da ja u tome uživam. Na kraju krajeva, bio je programiran da doslovno sledi tri zakona robotike. Za njega je bilo nemoguće da ne usreći neko ljudsko biće kada to može - jer bi to značilo da ga je ozbiljno razočarao. A razočaranje se moglo protumačiti i kao povreda ljudskog bića, što on sebi nije smeo da dozvoli. Zato je dao sve od sebe ne bi li mi doneo radost, i budući da sam prepoznala u njemu želju da to učini - nešto što nikad nisam uočila kod Auroranaca - zaista me je usrećio; konačno sam shvatila šta je to orgazam."
<BR>&nbsp;&nbsp;&nbsp;&nbsp;&nbsp;"Znači, bila si u pravom smislu reči srećna?" upita Bejli.
<BR>&nbsp;&nbsp;&nbsp;&nbsp;&nbsp;"Sa Janderom? Razume se. U potpunosti."
<BR>&nbsp;&nbsp;&nbsp;&nbsp;&nbsp;"Nikada se niste posvađali?"
<BR>&nbsp;&nbsp;&nbsp;&nbsp;&nbsp;"Jander i ja? Nemoguće! Jedini smisao njegovog postojanja bio je da mi u svemu ugodi."
<BR>&nbsp;&nbsp;&nbsp;&nbsp;&nbsp;"Ipak, nije li ti to pomalo smetalo? Mislim, pružao ti je zadovoljstvo jer je na to bio prinuđen."
<BR>&nbsp;&nbsp;&nbsp;&nbsp;&nbsp;"Ali kakvog bi iko razloga imao da nešto čini, ukoliko to nije, zbog ovoga ili onoga, prinuđen da čini?"
<BR>&nbsp;&nbsp;&nbsp;&nbsp;&nbsp;"I nikad nisi osetila potrebu da pokušaš, posle iskustva sa Janderom, da doživiš istinski orgazam sa nekim Aurorancem?"
<BR>&nbsp;&nbsp;&nbsp;&nbsp;&nbsp;"Činilo mi se da bi to bila neodgovarajuća zamena. Želela sam samo Jandera... Shvataš li, sada, šta sam izgubila sa Janderom?"
<BR>&nbsp;&nbsp;&nbsp;&nbsp;&nbsp;Bejlijevo i inače ozbiljno lice kao da postade još ozbiljnije. "Shvatam, Gladija", reče on. "Ukoliko sam te maločas povredio, molim te da mi oprostiš; nisam te dovoljno dobro shvatio."
<BR>&nbsp;&nbsp;&nbsp;&nbsp;&nbsp;Gladijinim licem slivale su se suze, i Bejli zastade, nesposoban da išta kaže, nemoćan da smisli bilo što što bi je moglo utešiti.
<BR>&nbsp;&nbsp;&nbsp;&nbsp;&nbsp;Gladija konačno zatrese glavom i nadlanicom obriza suze. "Želiš li još nešto da me pitaš?" prošapta ona.
<BR>&nbsp;&nbsp;&nbsp;&nbsp;&nbsp;"Imam još samo nekoliko pitanja vezanih za druge stvari, pa smo gotovi", odgovori Bejli sa prizvukom izvinjenja u glasu. "Za sada", dodade brzo.
<BR>&nbsp;&nbsp;&nbsp;&nbsp;&nbsp;"Šta te još zanima?" Delovala je veoma umorno.
<BR>&nbsp;&nbsp;&nbsp;&nbsp;&nbsp;"Da li ti je poznato da postoje osobe koje smatraju da je dr Fastolf odgovoran za Janderovo ubistvo?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Da li ti je, isto tako, poznato da i sam dr Fastolf tvrdi kako jedino on raspolaže znanjem da ubije Jandera na način na koji je to učinjeno?"
<BR>&nbsp;&nbsp;&nbsp;&nbsp;&nbsp;"Jeste. Moj dragi prijatelj mi je sam to rekao."
<BR>&nbsp;&nbsp;&nbsp;&nbsp;&nbsp;"Reci mi, Gladija, misliš li da je dr Fastolf ubio Jandera?"
<BR>&nbsp;&nbsp;&nbsp;&nbsp;&nbsp;Gladija se iznenada i oštro zagleda u njega. "Svakako da ne mislim", odgovori ona ljutito. "A i zbog čega bih? Pre svega, Jander je bio njegov robot, i on je mnogo brinuo za njega. Ti, Elija, ne poznaješ dr Fastolfa onoliko dobro koliko ga ja poznajem. On je blaga osoba, i ne bi nikada nikoga povredio, čak ni robota. Poverovati da bi on bio u stanju da tako nešto učini bilo bi isto što i poverovati da bi neka stena mogla početi da se sama od sebe kotrlja uzbrdo."
<BR>&nbsp;&nbsp;&nbsp;&nbsp;&nbsp;"Nemam više pitanja, Gladija, preostaje mi još samo da, dok sam ovde, vidim Jandera - odnosno, ono što je od njega ostalo. Razume se, uz tvoju dozvolu."
<BR>&nbsp;&nbsp;&nbsp;&nbsp;&nbsp;Ponovo je postala sumnjičava, čak neprijateljski raspoložena. "Ali zbog čega? Zbog čega?"
<BR>&nbsp;&nbsp;&nbsp;&nbsp;&nbsp;"Gladija! Molim te! Ne mislim, zaista, da će mi to biti od ikakve koristi, ali moram videti Jandera i shvatiti da mi to ne može ničemu poslužiti. Nastojaću da ne učinim ništa što bi povredilo tvoja osećanja."
<BR>&nbsp;&nbsp;&nbsp;&nbsp;&nbsp;Gladija ustade. Njena haljina, toliko jednostavna da bi se najbolje mogla opisati kao tunika tesno pripijena uz telo, nije bila crna (kao što je bio običaj na Zemlji), već neke prigušeno tamne boje, bez imalo sjaja. Bejli koji sebe nije mogao smatrati poznavaocem ženske odeće, odjednom shvati do koje je mere ta haljina oličavala njenu tugu.
<BR>&nbsp;&nbsp;&nbsp;&nbsp;&nbsp;"Pođi sa mnom", prošaputa ona.
<BR>
<BR>&nbsp;&nbsp;&nbsp;&nbsp;&nbsp;26.
<BR>&nbsp;&nbsp;&nbsp;&nbsp;&nbsp;Bejli je, idući za Gladijom, prošao kroz nekoliko soba, čiji su zidovi prigušeno odbljeskivali. Jednom ili dvaput pogled mu privuče neki pokret koji je odmah pripisao nekom robotu što je hitao da im se skloni s puta, budući da su imali nalog da ostanu što nenametljiviji.
<BR>&nbsp;&nbsp;&nbsp;&nbsp;&nbsp;Prošli su i kroz predvorje i popeli se uz nekoliko zavojitih stepenika, obrevši se u sobičku u kome je deo jednog zida blještao kao da iz njega isijava svetlost.
<BR>&nbsp;&nbsp;&nbsp;&nbsp;&nbsp;U sobi su se nalazili samo jednostavni krevet i stolica - drugog nameštaja nije bilo.
<BR>&nbsp;&nbsp;&nbsp;&nbsp;&nbsp;"Ovo je bila njegova soba", reče Gladija. "Ništa mu više nije bilo potrebno", dodade ona, kao da čita Bejlijeve misli. "Ostavljala sam ga na miru što sam više mogla - često i po čitav dan. Naprosto, nisam želela da mi slučajno dojadi." Ona odmahnu glavom. "Sada mi je žao što sa njim nisam provela svaki slobodan trenutak. Nisam znala da će se sve tako brzo okončati... Evo, ovde je."
<BR>&nbsp;&nbsp;&nbsp;&nbsp;&nbsp;Jander je ležao opružen na krevetu i Bejli se ozbiljno zagleda u njega. Robot je bio pokriven nekom glatkom i blistavom prekrivkom. Svetlost koja je dopirala sa onog mesta na zidu, obasjavala mu je glavu; delovala je bezizražajno i gotovo neljudski u svom bezmernom spokoju. Oči su mu bile širom otvorene, ali neprozirne i beživotne. Veoma je ličio na Denila - dovoljno da Denilova prisutnost uznemiri Gladiju. Pokrivač mu nije zaklanjao ni vrat ni ramena.
<BR>&nbsp;&nbsp;&nbsp;&nbsp;&nbsp;"Da li ga je dr Fastolf pregledao?" upita Bejli.
<BR>&nbsp;&nbsp;&nbsp;&nbsp;&nbsp;"Jeste, i to veoma pažljivo. Sva očajna, pozvala sam ga da dođe, i da si ga video kako je dojurio, kakvu je brigu i bol iskazao, kakvu zbunjenost, nikada ti ne bi palo na pamet da bi on mogao biti odgovoran za Janderovu smrt. Ali ništa nije mogao da učini."
<BR>&nbsp;&nbsp;&nbsp;&nbsp;&nbsp;"Da li je Jander obnažen?"
<BR>&nbsp;&nbsp;&nbsp;&nbsp;&nbsp;"Jeste. Dr Fastolf je morao da mu skine svu odeću kako bi bio mogao što podrobnije da ga pregleda. Nije bilo nikakve svrhe ponovo ga oblačiti."
<BR>&nbsp;&nbsp;&nbsp;&nbsp;&nbsp;"Dozvoljavaš li mi da uklonim prekrivač?"
<BR>&nbsp;&nbsp;&nbsp;&nbsp;&nbsp;"Moraš li?"
<BR>&nbsp;&nbsp;&nbsp;&nbsp;&nbsp;"Ne bih želeo da mi se prebaci da sam propustio da uočim nešto što bi moglo biti važno za istragu."
<BR>&nbsp;&nbsp;&nbsp;&nbsp;&nbsp;"Šta bi ti mogao uočiti što je, eventualno, promaklo dr Fastolfu?"
<BR>&nbsp;&nbsp;&nbsp;&nbsp;&nbsp;"Verovatno ništa, ali Gladija, moram biti siguran da nije bilo ničega. Molim te, pomozi mi."
<BR>&nbsp;&nbsp;&nbsp;&nbsp;&nbsp;"U redu, onda, ali molim te, kada završiš, namesti prekrivač tačno kako sada stoji."
<BR>&nbsp;&nbsp;&nbsp;&nbsp;&nbsp;Ona okrenu leđa i njemu i Janderu, osloni se levom rukom o zid i spusti čelo na nju. Nije davala ni glasa od sebe - nije napravila ni najmanji pokret - ali je Bejliju bilo jasno da su joj ponovo potekle suze.
<BR>&nbsp;&nbsp;&nbsp;&nbsp;&nbsp;U izvesnom smislu, Janderovo telo nije bilo sasvim nalik na ljudsko. Telesna građa bila mu je donekle pojednostavljena i pomalo shematična, ali sve je bilo na svom mestu: bradavice, pupak, penis, testisi, stidne dlake, i tako dalje. Čak i sićušne, svetle malje na grudima.
<BR>&nbsp;&nbsp;&nbsp;&nbsp;&nbsp;Koliko je dana već proteklo od Janderovog ubistva? Bejli se prenerazi kada shvati da ne zna; ipak, to mora da se dogodilo izvesno vreme pre njegovog prispeća na Auroru. Sigurno je proteklo već više od nedelju dana; međutim, ni pomoću čula vida ni pomoću čula mirisa nije mogao zaključiti da postoji makar najmanji nagoveštaj raspadanja. To je bilo ono što je robote jasno razlikovalo od ljudi.
<BR>&nbsp;&nbsp;&nbsp;&nbsp;&nbsp;Bejli je trenutak oklevao, a onda naglo podvuče jednu ruku pod Janderovo rame a drugu pod njegovo bedro, i prevrnu ga na bok. Nije ni pomislio da potraži pomoć od Gladije - to bi zaista bilo nezamislivo. Bejli se još malo upre i najzad mu pođe za rukom da Jandera prevrne na stomak, a da ga pri tom ne zbaci sa kreveta.
<BR>&nbsp;&nbsp;&nbsp;&nbsp;&nbsp;Krevet zaškripa. Gladija mora da je bila svesna njegovog postupka, ali se nije okretala. Iako mu nije ponudila svoju pomoć, nije mu ni prigovorila.
<BR>&nbsp;&nbsp;&nbsp;&nbsp;&nbsp;Bejli povuče ruke. Janderovo telo još je bilo toplo. Po svoj prilici, odgovarajuće kolo nastavljalo je sa radom, čak i kada je mozak bio isključen. Telo je i dalje bilo čvrsto i elastično. Po svemu sudeći, roboti nikada nisu dospevali u stanje slično rigor mortisu.
<BR>&nbsp;&nbsp;&nbsp;&nbsp;&nbsp;Jedna robotova ruka sada je slobodno visila pored kreveta kao da je u pitanju čovek. Bejli je blago podiže, a zatim ponovo pusti; ruka stade da se klati, i tek se posle izvesnog vremena smiri. Bejli mu presavi jednu nogu i zagleda se najpre u jedno, a potom i u drugo stopalo. Zadnjica mu je bila savršeno oblikovana; imao je čak i anusni otvor.
<BR>&nbsp;&nbsp;&nbsp;&nbsp;&nbsp;Bejli nikako nije mogao da odagna osećaj nelagodnosti. Utisak da se meša u najintimnije stvari jednog ljudskog stvora nije ga napuštao. Da je u pitanju bio hladan i ukrućen leš on u njemu ne bi video ništa ljudsko.
<BR>&nbsp;&nbsp;&nbsp;&nbsp;&nbsp;Pomalo nevoljno, Bejli pomisli: leš robota deluje znatno više ljudski nego čovekov leš.
<BR>&nbsp;&nbsp;&nbsp;&nbsp;&nbsp;Ponovo je podvukao ruke pod robota, okrenuo ga i vratio u pređašnji položaj.
<BR>&nbsp;&nbsp;&nbsp;&nbsp;&nbsp;Zatim je što je bolje umeo poravnao čaršav, i navukao prekrivač preko robotovog tela, nastojeći da ga što bolje zagladi. Koraknuo je unazad i zaključio da je sve onako kao što je i bilo - ili bar, gotovo sasvim tako.
<BR>&nbsp;&nbsp;&nbsp;&nbsp;&nbsp;"Završio sam, Gladija", oglasi se Bejli.
<BR>&nbsp;&nbsp;&nbsp;&nbsp;&nbsp;Ona se okrete, i vlažnim očima osmotri Jandera. "Možemo li onda da krenemo?" upita ona.
<BR>&nbsp;&nbsp;&nbsp;&nbsp;&nbsp;"Razume se, Gladija, ali..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Hoćeš li nastaviti da ga čuvaš ovakvog? Pretpostavljam da se neće raspasti."
<BR>&nbsp;&nbsp;&nbsp;&nbsp;&nbsp;"Ima li ikakvog značaja ako to učinim?"
<BR>&nbsp;&nbsp;&nbsp;&nbsp;&nbsp;"U izvesnom smislu, da. Moraš, pre svega, pružiti sebi priliku da se oporaviš. Ne možeš provesti sledeća tri stoleća oplakujući ga. Ono što je gotovo - gotovo je. (Održani govor mu se i samom učinio šupljim. Kako li je tek njoj zvučao?)
<BR>&nbsp;&nbsp;&nbsp;&nbsp;&nbsp;"Znam, Elija, da nisi ništa loše mislio", odgovori ona. "Zatražila sam da mi ostave Jandera dok se istraga ne okonča. Potom će, po mojoj želji, biti spaljen."
<BR>&nbsp;&nbsp;&nbsp;&nbsp;&nbsp;"Spaljen?"
<BR>&nbsp;&nbsp;&nbsp;&nbsp;&nbsp;"Da, biće izložen plazmatičnom ognju i sveden na sićušne čestice, baš kao što se čini i sa ljudskim posmrtnim ostacima. Od njega će mi ostati samo hologram - i uspomene. Jesi li sada zadovoljan?"
<BR>&nbsp;&nbsp;&nbsp;&nbsp;&nbsp;"Razume se... Ali morao bih sada da se vratim Fastolfovoj kući."
<BR>&nbsp;&nbsp;&nbsp;&nbsp;&nbsp;"Aha... Jesi li došao do ikakvog zaključka razgledajući Janderovo telo?"
<BR>&nbsp;&nbsp;&nbsp;&nbsp;&nbsp;"Nisam ništa ni očekivao, Gladija."
<BR>&nbsp;&nbsp;&nbsp;&nbsp;&nbsp;Ona mu se zagleda u lice. "Znaš, Elija, želela bih da ustanoviš ko je to učinio i zbog čega. Moram to saznati."
<BR>&nbsp;&nbsp;&nbsp;&nbsp;&nbsp;"Ali Gladija..."
<BR>&nbsp;&nbsp;&nbsp;&nbsp;&nbsp;Međutim, ona stade žestoko da odmahuje glavom, kao da nastoji da odagna nešto što joj ne bi prijalo da čuje. "Znam da si ti to u stanju."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
