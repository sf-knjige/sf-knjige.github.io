<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VASILIJA, JOŠ JEDNOM
<P>&nbsp;&nbsp;&nbsp;&nbsp;&nbsp;40.
<BR>&nbsp;&nbsp;&nbsp;&nbsp;&nbsp;Ove reči dovele su do nečega što se moglo opisati kao zaleđena holografska slika u nekoj hipertalasnoj drami.
<BR>&nbsp;&nbsp;&nbsp;&nbsp;&nbsp;Nijedan od robota nije se, razume se, pokrenuo, ali to nisu učinili ni Bejli ni dr Vasilija Alijena. Dugi sekundi - beskonačno dugi - protekoše pre no što Vasilija, konačno, dođe do daha i uspravi se.
<BR>&nbsp;&nbsp;&nbsp;&nbsp;&nbsp;Lice joj se zgrčilo u bezobličan osmeh, a glas joj je bio tih. "Tvrdite li vi to, Zemljanine, da sam ja oruđe koje treba da posluži za uništenje humanoidnih robota?"
<BR>&nbsp;&nbsp;&nbsp;&nbsp;&nbsp;"Da, nešto slično palo mi je na pamet, dr Vasilija."
<BR>&nbsp;&nbsp;&nbsp;&nbsp;&nbsp;"Hvala vam, što se tiče te pomisli. Naš je razgovor završen i vi ćete smesta otići." Ona pokaza prstom put vrata.
<BR>&nbsp;&nbsp;&nbsp;&nbsp;&nbsp;"Bojim se da to nije u skladu s mojim željama", odvrati Bejli.
<BR>&nbsp;&nbsp;&nbsp;&nbsp;&nbsp;"Vaše me se želje ne tiču, Zemljanine."
<BR>&nbsp;&nbsp;&nbsp;&nbsp;&nbsp;"Moraju vas se ticati, jer ne vidim kako biste me mogli udaljiti protiv moje volje."
<BR>&nbsp;&nbsp;&nbsp;&nbsp;&nbsp;"Raspolažem robotima koji će vas, na moj zahtev, učtivo ali odlučno izvesti odavde, povredivši pri tom samo vaše samouvažavanje - ukoliko ga uopšte imate."
<BR>&nbsp;&nbsp;&nbsp;&nbsp;&nbsp;"Ovde imate samo jednog robota. Ja, međutim, imam dvojicu, i oni sigurno neće dozvoliti da se tako nešto dogodi."
<BR>&nbsp;&nbsp;&nbsp;&nbsp;&nbsp;"Na moj će poziv ovamo smesta stići dvadeset robota."
<BR>&nbsp;&nbsp;&nbsp;&nbsp;&nbsp;"Dr Vasilija, molim vas da malo razmislite! Niste bili nimalo iznenađeni kada ste ugledali Denila. Pretpostavljam da, mada radite u Robotičkom institutu gde vam je njihovo stvaranje najpreči zadatak, nikad još niste videli jednog potpuno dovršenog i delatnog humanoidnog robota. Prema tome, lako je zaključiti da se ni vaši roboti još nisu s njim susreli. Pogledajte Denila. Veoma je nalik ljudskom biću - deluje više ljudski nego ijedan robot do sada, osim, razume se, pokojnog Jandera. Sasvim je sigurno da će Denil i vašim robotima delovati kao ljudsko biće. U stanju je, takođe, da im izda nalog na takav način da će, možda, vaši roboti pre poslušati njega nego vas."
<BR>&nbsp;&nbsp;&nbsp;&nbsp;&nbsp;"Ukoliko bi to bilo neophodno, mogla bih pozvati dvadesetak ljudi odavde iz Instituta, koji bi vas, istina, pomalo grubo, mogli izbaciti napolje, pri čemu ni vaši roboti, uključujući i Denila, ne bi bili u stanju da išta preduzmu."
<BR>&nbsp;&nbsp;&nbsp;&nbsp;&nbsp;"Kako to zamišljate da ih pozovete, kada vam moji roboti neće dozvoliti ni da mrdnete? Znate, imaju izuzetno brze reflekse."
<BR>&nbsp;&nbsp;&nbsp;&nbsp;&nbsp;Vasilija iskezi zube; neko bi to, možda, mogao nazvati i osmehom. "Ne mogu to da tvrdim za Denila, ali što se Žiskara tiče, poznajem ga još od malih nogu. Ne verujem da bi išta učinio da me spreči da pozovem pomoć; pored toga, verujem da bi sprečio i Denila da se umeša."
<BR>&nbsp;&nbsp;&nbsp;&nbsp;&nbsp;Bejli učini silan napor da mu glas ostane miran, znajući dobro da se kreće po veoma tankom ledu. "Pre no što bilo šta pokušate", odvrati on, "možda ne bi bilo rđavo da priupitate Žiskara kako bi postupio ukoliko od vas i mene dobije dva međusobno oprečna naloga."
<BR>&nbsp;&nbsp;&nbsp;&nbsp;&nbsp;"Žiskare?" pozva Vasilija robota krajnje samouvereno.
<BR>&nbsp;&nbsp;&nbsp;&nbsp;&nbsp;Žiskar skrenu pogled ka njoj i u njegovom se glasu moglo osetiti blago podrhtavanje. "Mala Gospoj'ce, prinuđen sam da zaštitim gospodina Bejlija. On ima prednost."
<BR>&nbsp;&nbsp;&nbsp;&nbsp;&nbsp;"Zaista? Po čijem nalogu? Samog Zemljanina? Tog stranca?"
<BR>&nbsp;&nbsp;&nbsp;&nbsp;&nbsp;"Dr Fastolf mi je izdao takav nalog", odgovori Žiskar.
<BR>&nbsp;&nbsp;&nbsp;&nbsp;&nbsp;Vasilijine oči bljesnuše i ona se ponovo lagano spusti na stolicu. Ruke koje su joj počivale na krilu, primetno su podrhtavale, a usne su joj se, dok je govorila, jedva pomerale. "Čak mi je i tebe oduzeo."
<BR>&nbsp;&nbsp;&nbsp;&nbsp;&nbsp;"Ukoliko vam ovo, dr Vasilija, nije dovoljno", umeša se Denil, iznenada se oglasivši, "dozvolite mi da vam saopštim da ću i ja dobrobit partnera Elije staviti ispred vaše dobrobiti."
<BR>&nbsp;&nbsp;&nbsp;&nbsp;&nbsp;Vasilija pogleda Denila sa zanimanjem prožetim ogorčenošću. "'Partner Elija'? Tako ga zoveš?"
<BR>&nbsp;&nbsp;&nbsp;&nbsp;&nbsp;"Da, dr Vasilija. Moje opredeljenje - davanje prednosti Zemljaninu nad vama - ne proishodi samo iz naloga dr Fastolfa, već i iz činjenice da smo u ovoj istrazi Zemljanin i ja partneri, i..." Denil zastade, kao da i sam beše iznenađen onim što je nameravao da izrekne. "I prijatelji."
<BR>&nbsp;&nbsp;&nbsp;&nbsp;&nbsp;"Prijatelji?" upita Vasilija. "Jedan Zemljanin i jedan humanoidni robot? I odgovarate jedan drugom. Ni jedan ni drugi niste u pravom smislu reči ljudska bića."
<BR>&nbsp;&nbsp;&nbsp;&nbsp;&nbsp;"Uprkos tome, povezuju nas spone prijateljstva", odvrati Bejli oštro. "Radi vlastitog dobra, nemojte stavljati na probu jačinu naše..." Sada on zastade, a onda, na vlastito iznenađenje, završi rečenicu. "Naše međusobne odanosti."
<BR>&nbsp;&nbsp;&nbsp;&nbsp;&nbsp;Vasilija se ponovo okrete Bejliju. "Šta želite?" upita ona muklo.
<BR>&nbsp;&nbsp;&nbsp;&nbsp;&nbsp;"Obaveštenja. Pozvali su me ovamo na Auroru - na ovaj Svet Zore - da unesem više svetlosti u zbivanja koja se ne mogu lako objasniti, povodom slučaja u kome je dr Fastolf krivo optužen, što može imati užasne posledice po vaš i moj svet. Denil i Žiskar su u punoj meri svesni toga, i dobro im je znano da samo potreba za punom i hitnom primenom Prvog zakona može imati prednost nad mojim nastojanjima da razrešim zagonetku. Budući da su čuli šta sam imao da kažem, da ste vi možda bili oruđe počinjenog dela, oni neće dozvoliti da se ovaj naš razgovor brutalno okonča. Sledstveno tome, ponavljam, nemojte činiti ništa što bi ih primoralo da deluju, ukoliko odbijete da odgovarate na moja pitanja. Optužio sam vas da ste poslužili kao oruđe u ubistvu Jandera Panela. Poričete li moju optužbu ili ne? Morate mi ogovoriti."
<BR>&nbsp;&nbsp;&nbsp;&nbsp;&nbsp;"Odgovoriću vam", prihvati Vasilija s prizvukom gorčine. "Ne plašim se! Ubistvo? Jedan robot stavljen je izvan upotrebe - i vi to nazivate ubistvom? Poričem vašu optužbu, zvali vi to ubistvom ili čime god vas je volja. Poričem vašu optužbu najenergičnije... Nisam ni na koji način uputila Gremionisa u znanja iz robotike, koja bi mu omogućila da ukloni Jandera Panela. Ni sama ne znam dovoljno da bih to mogla učiniti, a pretpostavljam, takođe, da niko drugi u ovom Institutu takvim znanjem ne raspolaže."
<BR>&nbsp;&nbsp;&nbsp;&nbsp;&nbsp;"Ne bih umeo da kažem da li vi, ili bilo ko drugi u ovom Institutu, raspolažete znanjem potrebnim da se izvrši rečeni zločin. Ipak, možemo razmotriti motive. Pre svega, mogli ste gajiti izvesna, sasvim određena osećanja prema tom Gremionisu. Sa kolikom god upornošću da ste odbijali njegove ponude - koliko god ga mogli smatrati neprikladnim za ljubavnika - zar bi bilo neobično da vam njegova istrajnost polaska u dovoljnoj meri da mu pomognete ukoliko vas svesrdno zamoli i obeća da će vas poštedeti daljih seksualnih zahteva kojima vas je ranije saletao?"
<BR>&nbsp;&nbsp;&nbsp;&nbsp;&nbsp;"Mislite, mogao je doći k meni i reći: 'Vasilija, draga, želeo bih da smrsim konce jednom robotu. Molim te, uputi me kako da to učinim i ja ću ti biti strašno zahvalan'. A ja bih mu, navodno, na to odgovorila: 'Razume se, dragi, najviše od svega bih želela da ti pomognem da počiniš zločin'... Zaista, nečuveno! Niko, osim nekog Zemljanina koji ne zna ništa o auroranskom načinu života, ni u snu ne bi poverovao da bi se išta slično moglo dogoditi. I da dodam, prema mom uverenju, na takvu jednu pomisao može da dođe samo neki glupavi Zemljanin."
<BR>&nbsp;&nbsp;&nbsp;&nbsp;&nbsp;"Možda, ali moramo razmotriti sve mogućnosti. Na primer - navodim to kao još jednu mogućnost - mogli ste osetiti ljubomoru jer je Gremionis svoju naklonost usmerio prema nekom drugom; mogli ste odlučiti da mu se nađete pri ruci ne zbog nekog neodređenog osećanja, već zbog sasvim određene želje da ga ponovo pridobijete za sebe?"
<BR>&nbsp;&nbsp;&nbsp;&nbsp;&nbsp;"Ljubomoru? Koliko mi je poznato, to osećanje svojstveno je Zemljanima. Ukoliko nisam želela Gremionisa za sebe, zbog čega bih marila da li će se ponuditi nekoj drugoj ženi i da li će ona njegovu ponudu prihvatiti - odnosno, kad smo već kod toga, ukoliko mu se neka druga žena ponudi, a on to prihvati?"
<BR>&nbsp;&nbsp;&nbsp;&nbsp;&nbsp;"Već su mi rekli da je seksualna ljubomora nepoznata na Aurori, i ja sam sklon da prihvatim da je to teorijski tačno; međutim, takve se teorije retko kad održavaju u praksi. Sigurno je da postoje neki izuzeci. Štaviše, ljubomora je najčešće sasvim iracionalno osećanje i ne može se otpisati pukim logičkim rasuđivanjem. Ipak, zanemarimo to za trenutak. Postoji, međutim, i treća mogućnost: mogli ste biti ljubomorni na Gladiju i želeti joj zlo, iako sami uopšte niste marili za Gremionisa."
<BR>&nbsp;&nbsp;&nbsp;&nbsp;&nbsp;"Ljubomorna na Gladiju? Nikada je nisam ni videla, osim, jednom, na hipertalasnom programu, kada je stigla na Auroru. Činjenica da su ljudi, povremeno, spominjali njenu sličnost sa mnom, nije mi ni najmanje smetala."
<BR>&nbsp;&nbsp;&nbsp;&nbsp;&nbsp;"A da li vam je smetalo to što je postala štićenica dr Fastolfa, njegova miljenica, gotovo kćer, sve ono što ste vi nekad bili? Znate, zauzela je vaše mesto."
<BR>&nbsp;&nbsp;&nbsp;&nbsp;&nbsp;"Neka joj bude sa srećom. Zaista mi do toga nije ni najmanje stalo."
<BR>&nbsp;&nbsp;&nbsp;&nbsp;&nbsp;"Čak i kada bi njih dvoje bili ljubavnici?"
<BR>&nbsp;&nbsp;&nbsp;&nbsp;&nbsp;Vasijala se zagleda u Bejlija sa rastućim besom, i čelo joj se orosi znojem.
<BR>&nbsp;&nbsp;&nbsp;&nbsp;&nbsp;"Nema nikakve potrebe da o tome razgovaramo", odvrati ona. "Tražili ste od mene da poreknem vašu optužbu da sam bila oruđe onoga što nazivate ubistvom, i ja sam to i učinila. Rekla sam da nemam ni znanja ni motiva za tako nešto. Nemam ništa protiv da sa svojim tvrdnjama iziđete pred lice čitave Aurore. Istupite sa svojim šašavim tvrdnjama i obelodanite moje motive. Tvrdite, ako želite, da posedujem dovoljno veliko znanje da budem saučesnik u navodnom zločinu. Međutim, nećete stići daleko. U stvari, nećete stići nigde."
<BR>&nbsp;&nbsp;&nbsp;&nbsp;&nbsp;Iako joj je glas podrhtavao od gneva, Bejli je stekao utisak da misli ono što govori.
<BR>&nbsp;&nbsp;&nbsp;&nbsp;&nbsp;Nije se plašila optužbi.
<BR>&nbsp;&nbsp;&nbsp;&nbsp;&nbsp;Međutim, ostala je činjenica da je pristala na susret sa njim, što znači da se Jeste nalazio na tragu nečega - nečega od čega je očajnički zazirala.
<BR>&nbsp;&nbsp;&nbsp;&nbsp;&nbsp;Ipak, njegovih se optužbi očigledno nije plašila.
<BR>&nbsp;&nbsp;&nbsp;&nbsp;&nbsp;Gde je to pogrešio?
<BR>
<BR>&nbsp;&nbsp;&nbsp;&nbsp;&nbsp;41.
<BR>&nbsp;&nbsp;&nbsp;&nbsp;&nbsp;Uzdrman, nastojeći da nađe načina da se nekako izvuče, Bejli smisli novi plan. "Pretpostavimo, dr Vasilija, da vašu izjavu prihvatim zdravo za gotovo. Zamislimo, isto tako, da je moja pretpostavka da ste poslužili kao oruđe u ovom - roboumorstvu - bila neosnovna. Ipak, to ne znači da ne možete da mi pomognete."
<BR>&nbsp;&nbsp;&nbsp;&nbsp;&nbsp;"Zbog čega bih vam uopšte pomagala?"
<BR>&nbsp;&nbsp;&nbsp;&nbsp;&nbsp;"Naprosto, iz ljudske obzirnosti. Dr Han Fastolf nas uverava da on to nije učinio, da nije roboubica, i da nije on bio taj koji je tog robota, Jandera Panela, 'isključio'. Poznavali ste dr Fastolfa bolje od ikog drugog. Proveli ste niz godina s njim u najprisnijoj vezi, najpre kao njegovo voljeno dete, a potom i kao odrasla kćer. Viđali ste ga u svako doba dana i u okolnostima u kojima ga niko nije sretao. Ma kakva mogla biti vaša sadašnja osećanja prema njemu, ona ne mogu izmeniti prošlost. Poznajući ga tako kako ga vi poznajete, možete biti najpouzdaniji svedok da njegov karakter nije takav da bi mogao naneti zlo bilo kom robotu, a pogotovo ne robotu koji se može smatrati njegovim najvećim dostignućem. Da li biste bili spremni da otvoreno svedočite njemu u prilog? Pred čitavim svetom? To bi mu i te kako pomoglo."
<BR>&nbsp;&nbsp;&nbsp;&nbsp;&nbsp;Vasilijino lice kao da otvrdnu. "Morate me shvatiti", reče ona izgovarajući razgovetno svaku reč. "Ne želim da u to budem umešana."
<BR>&nbsp;&nbsp;&nbsp;&nbsp;&nbsp;"Morate biti umešani."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Mislite li da baš ništa ne dugujete svom ocu? On jeste vaš otac. Značila vam ta reč nešto ili ne značila, činjenica je da između vas dvoje postoji biološka veza. Pored toga - otac ili ne - godinama se brinuo o vama, othranio vas i odgojio. Nešto mu zbog toga dugujete."
<BR>&nbsp;&nbsp;&nbsp;&nbsp;&nbsp;Vasilija uzdrhta. Vidljivo se tresla, čak su joj i zubi cvokotali. Bezuspešno je zaustila da nešto kaže, duboko udahnula, zatim još jednom, i ponovo pokušala. "Žiskare, čuješ li ti sve ovo?" upita ona.
<BR>&nbsp;&nbsp;&nbsp;&nbsp;&nbsp;Žiskar se lako nakloni. "Čujem, Mala Gospoj'ce."
<BR>&nbsp;&nbsp;&nbsp;&nbsp;&nbsp;"A ti, humanoidni - Denile?"
<BR>&nbsp;&nbsp;&nbsp;&nbsp;&nbsp;"Čujem, dr Vasilija."
<BR>&nbsp;&nbsp;&nbsp;&nbsp;&nbsp;"Čuo si sve ovo?"
<BR>&nbsp;&nbsp;&nbsp;&nbsp;&nbsp;"Čuo sam, dr Vasilija."
<BR>&nbsp;&nbsp;&nbsp;&nbsp;&nbsp;"Obojici vam je jasno da Zemljanin zahteva od mene da svedočim o vrlinama dr Fastolfa?"
<BR>&nbsp;&nbsp;&nbsp;&nbsp;&nbsp;Obojica potvrdno klimnuše.
<BR>&nbsp;&nbsp;&nbsp;&nbsp;&nbsp;"U tom ću slučaju svedočiti - uprkos svojoj volji i gnevu koji osećam. Baš stoga što sam osećala da tom svom ocu, od koga sam nasledila deo svojih gena, i koji me je, na svoj način odgajio, dugujem minimum obzira - nisam nameravala da svedočim. Ipak, sada hoću. A vi, Zemljanine, čujte i ovo. Dr Han Fastolf, sa kojim delim svoje gene, nije se starao o meni - o meni, meni - kao samostalnom, posebnom ljudskom biću. Istina je, zapravo, da mu nikad nisam značila ništa više od pukog opita, pojave zanimljive za posmatranje."
<BR>&nbsp;&nbsp;&nbsp;&nbsp;&nbsp;Bejli odmahnu glavom. "Nisam vas to pitao."
<BR>&nbsp;&nbsp;&nbsp;&nbsp;&nbsp;Vasilija nasrnu na njega svom žestinom. "Zahtevali ste od mene da govorim - i govoriću, a vi u onome što ću reći nađite svoj odgovor...
<BR>&nbsp;&nbsp;&nbsp;&nbsp;&nbsp;Postoji nešto što naročito zanima dr Fastolfa. Jedna stvar. Jedna jedina stvar - delovanje ljudskog mozga. On želi da ga, to delovanje, svede na jednačine, na grafičku krivulju, na put pouzdanog izlaska iz lavirinta, i tako postavi osnove nauke o ljudskom ponašanju utemeljenom na matematičkim principima - što bi mu omogućilo da predvidi budućnost. On to naziva 'psihoistorijom'. Ne verujem da ste makar samo jedan čas proveli u razgovoru s njim, a da on to nije pomenuo. To mu je, naprosto, manija."
<BR>&nbsp;&nbsp;&nbsp;&nbsp;&nbsp;Vasilija se zagleda u Bejlijevo lice, i povika u mahnitom zadovoljstvu. "Jasno mi je! Govorio vam je o tome! U tom slučaju mora da vam je pomenuo da se za robote zanima samo u meri u kojoj mu oni mogu pomoći da dopre do ljudskog mozga. Za humanoidne robote zainteresovan je samo u meri u kojoj mu oni, u tom pogledu, mogu još više biti od pomoći... Da, da, i to vam je rekao.
<BR>&nbsp;&nbsp;&nbsp;&nbsp;&nbsp;Osnovne postavke teorije koja je omogućila nastanak humanoidnih robota temelje se, sigurna sam u to, na njegovim nastojanjima da shvati ljudski mozak; upravo zbog toga i čuva svoju teoriju samo za sebe, i odbija da bilo kom drugom omogući da se s njom upozna, jer želi da problem ljudskog mozga reši sam, lično, tokom dva naredna stoleća koliko mu je još, recimo, preostalo od života. Sve je tome podređeno. Sasvim sigurno sam i ja bila u to uključena."
<BR>&nbsp;&nbsp;&nbsp;&nbsp;&nbsp;Nastojeći da ne poklekne pred tom poplavom gneva, Bejli je upita tihim glasom:
<BR>&nbsp;&nbsp;&nbsp;&nbsp;&nbsp;"Na koji način mislite da ste u to uključeni?"
<BR>&nbsp;&nbsp;&nbsp;&nbsp;&nbsp;"Kada sam se rodila, trebalo je da se nađem u društvu druge novorođenčadi, da budem prepuštena profesionalcima koji znaju kako valja brinuti o deci. Nikako nisam smela biti prepuštena brizi jednog amatera - bio mi on otac ili ne, bio on naučnik ili ne bio. Dr Fastolfu se nije smelo omogućiti da dete smesti u takve okolnosti, i nikom drugom to ne bi palo na pamet - osim, razume se, samom Hanu Fastolfu. Iskoristio je sav svoj uticaj da se za to izbori, pozvao se na sve svoje doprinose, ubedio sve važne osobe da je sposoban za to, i na kraju dobio kontrolu nada mnom."
<BR>&nbsp;&nbsp;&nbsp;&nbsp;&nbsp;"Ipak, voleo vas je", promrmlja Bejli.
<BR>&nbsp;&nbsp;&nbsp;&nbsp;&nbsp;"Voleo me? Svako drugo detence dobro bi u tom pogledu poslužilo, samo što ga nije bilo na raspolaganju. Ono što je želeo bilo je dete koje će rasti pokraj njega, sa mozgom čiji će razvoj moći sve vreme budno da prati. Želeo je da pomno proučava njegov razvoj, način sazrevanja. Želeo je ljudski mozak u najjednostavnijem obliku, da ga posmatra kako se usložnjava, tako da ga može izučavati u svim pojedinostima. Iz tog razloga smestio me je u neprirodnu sredinu, podvrgavši me tananom eksperimentu, ne obazirući se uopšte na mene kao na ljudsko biće."
<BR>&nbsp;&nbsp;&nbsp;&nbsp;&nbsp;"Teško mi je da u to poverujem. Čak i ako ste ga zanimali kao predmet izučavanja, ipak se mogao starati o vama kao o ljudskom biću."
<BR>&nbsp;&nbsp;&nbsp;&nbsp;&nbsp;"Ali nije. Govorite kao Zemljanin. Možda na Zemlji postoje posebni obziri kada su biološke veze u pitanju. Ovde, na Aurori, to nije slučaj. Za njega sam bila samo predmet opita. Prolazan."
<BR>&nbsp;&nbsp;&nbsp;&nbsp;&nbsp;"Čak i ukoliko je to u početku bio slučaj, možda vas je kasnije dr Fastolf neminovno zavoleo - bespomoćno detence prepušteno njegovom staranju. Čak da među vama nije bilo nikakve biološke veze, da je reč bila, da tako kažem, o nekoj životinjici, postepeno bi se u njemu javila ljubav."
<BR>&nbsp;&nbsp;&nbsp;&nbsp;&nbsp;"Mislite?" odvrati ona gorko. "Ne znate koliko mogu biti ravnodušni ljudi poput dr Fastolfa. Ukoliko bi mu moj život mogao poslužiti da unapredi svoja znanja, lišio bi ga se bez i najmanjeg oklevanja."
<BR>&nbsp;&nbsp;&nbsp;&nbsp;&nbsp;"Ali to je smešno, dr Vasilija. Ponašao se prema vama sa toliko dobrote i obzirnosti, da je to u vama probudilo ljubav prema njemu. Poznato mi je to. Vi... ponudili ste mu se."
<BR>&nbsp;&nbsp;&nbsp;&nbsp;&nbsp;"I to vam je rekao, je li? Da, učinio bi to. Ni za trenutak, čak ni danas, ne bi zastao i upitao se da li bi me jedno takvo otkriće moglo dovesti u nepriliku... Da, ponudila sam mu se, a i što da ne? Bio je jedino ljudsko biće koje sam stvarno poznavala. Bio je neverovatno nežan prema meni, a ja nisam shvatala njegove prave razloge. Bio je za mene sasvim prirodna meta. Potom se, takođe, postarao da pod kontrolisanim uslovima budem izložena seksualnom nadraživanju - a on je bio za komandama. Bilo je neminovno da se, na kraju, usmerim prema njemu. Morala sam, jer nikog drugog nije bilo - i odbio me je."
<BR>&nbsp;&nbsp;&nbsp;&nbsp;&nbsp;"I zbog toga ste ga zamrzeli?"
<BR>&nbsp;&nbsp;&nbsp;&nbsp;&nbsp;"Nisam. Bar ne u početku. Godinama ga nisam mrzela - mada se moj seksualni razvoj poremetio i izopačio, a posledice osećam i dan danas, ne krivim ga. Nisam znala dovoljno. Nalazila sam opravdanja za njega. Prezaposlen. Ima druge. Potrebne su mu iskusne žene. Iznenadili biste se sa koliko sam revnosti iznalazila razloge za njegovo odbijanje. Tek dosta godina kasnije shvatila sam da nešto nije u redu i upela sam da se sa tim suočim, licem u lice. 'Zbog čega si me odbio?' upitala sam ga. 'Izišavši mi u susret mogao si me postaviti na pravi kolosek, rešiti sve...'"
<BR>&nbsp;&nbsp;&nbsp;&nbsp;&nbsp;Vasilija zastade, proguta knedlu i prekri oči rukama. Bejli je ćutao, sleđen od nelagodnosti. Roboti su bezizražajno stajali (sudeći prema onome što je Bejli znao, roboti nisu bili u stanju da osete poremećaj u svojim pozitronskim kolima koji bi proizveo osećaj po bilo čemu sličan osećanju zbunjenost kod ljudskih bića).
<BR>&nbsp;&nbsp;&nbsp;&nbsp;&nbsp;"Izbegavao je odgovor na to pitanje", nastavi Vasilija smirenije, "koliko god je mogao, ali ja nisam odustajala. 'Zbog čega si me odbio? Zbog čega si me odbio?'
<BR>&nbsp;&nbsp;&nbsp;&nbsp;&nbsp;Nije bio nesklon upuštanju u seksualne odnose. Znala sam za nekoliko takvih slučajeva - sećam se, čak, da sam se pitala nisu li mu draži muškarci. Kada deca nisu u pitanju, lične sklonosti u takvim stvarima nisu ni od kakve važnosti; nekim muškarcima žene mogu biti odvratne i obrnuto. Ipak to nije bio slučaj sa čovekom koga nazivate mojim ocem. Uživao je u ženama - ponekad i veoma mladim - mlađim, čak, nego što sam ja bila kada sam mu se prvi put ponudila. 'Zbog čega si me odbio?' Konačno mi je odgovorio - i rado bih čula šta vi mislite kakav je bio njegov odgovor."
<BR>&nbsp;&nbsp;&nbsp;&nbsp;&nbsp;Ona zastade, izazivački posmatrajući Bejlija.
<BR>&nbsp;&nbsp;&nbsp;&nbsp;&nbsp;Bejli se nelagodno promeškolji. "Nije želeo da vodi ljubav sa svojom kćerkom?" promrmlja on.
<BR>&nbsp;&nbsp;&nbsp;&nbsp;&nbsp;"Oh, ne budite ludi. Kakva je tu razlika? Imajući u vidu činjenicu da jedva koji muškarac na Aurori zna ko mu je kćer, bilo koji od onih koji vode ljubav sa ženom više decenija mlađom od sebe mogao bi biti... Ali nije važno, to se samo po sebi podrazumeva. Ono što je odgovorio - oh, kako se samo sećam njegovih reči - bilo je: 'Ti, ludačo! Kad bih se s tobom tako spetljao, ne bih mogao sačuvati svoju nepristrasnost - a šta bi onda bilo sa mojim daljim proučavanjem tvoje ličnosti?'
<BR>&nbsp;&nbsp;&nbsp;&nbsp;&nbsp;Vidite, u to vreme već sam znala da ga zanima ljudski mozak. Čak sam krenula njegovim stopama, postavši i sama robotičar. Radila sam sa Žiskarom i eksperimentisala sa njegovim programom. Nisam bila loša - je li tako, Žiskare?"
<BR>&nbsp;&nbsp;&nbsp;&nbsp;&nbsp;"Nisi, Mala Gospoj'ce", odgovori Žiskar.
<BR>&nbsp;&nbsp;&nbsp;&nbsp;&nbsp;"Međutim, uvidela sam da taj čovek koga nazivate mojim ocem ne gleda u meni ljudsko biće. Bio je čak spreman da rizikuje da ostanem uvrnuta za ceo život, samo da ne bi doveo u pitanje svoju 'nepristrasnost'. Njegova su mu proučavanja značila više nego moje psihičko zdravlje. Tog trenutka shvatila sam šta sam, i šta je on - i napustila ga."
<BR>&nbsp;&nbsp;&nbsp;&nbsp;&nbsp;Zavladala je duboka, pritiskujuća tišina.
<BR>&nbsp;&nbsp;&nbsp;&nbsp;&nbsp;U Bejlijevoj glavi sve je bučalo. Želeo je da je upita: Ne biste li mogli uzeti u obzir samoljublje jednog velikog naučnika? Ili važnost jednog izuzetnog problema? Ne biste li mogli prihvatiti da je nešto, možda, moglo biti rečeno u besu, jer ste uporno tražili da s njim razgovarate o nečemu o čemu on nije želeo da razgovara? Nije li Vasilijina usredsređenost na svoje 'psihičko zdravlje' (ma šta to moglo značiti), uz potpuno isključenje dva možda najvažnija problema s kojima se čovečanstvo suočavalo - priroda ljudskog mozga i naseljavanje Galaksije - predstavljala podjednak izraz samoljublja, ali sa daleko manje opravdanja?
<BR>&nbsp;&nbsp;&nbsp;&nbsp;&nbsp;Ali ništa od toga nije je mogao upitati. Nije znao kako da je to pita, a da pitanja dobiju pravu težinu u svesti te žene, kao što nije bio siguran ni da će je razumeti ukoliko mu uopšte bude odgovorila.
<BR>&nbsp;&nbsp;&nbsp;&nbsp;&nbsp;Šta je on to radio na ovom svetu? Nije bio u stanju da shvati njihove običaje, bez obzira na to koliko mu ih objašnjavali. A ni oni nisu bili u stanju da razumeju njega.
<BR>&nbsp;&nbsp;&nbsp;&nbsp;&nbsp;"Žao mi je, dr Vasilija", reče on umorno. "Shvatam vaš gnev, ali, ukoliko biste makar za trenutak dozvolili sebi da ga stišate, i da, umesto toga, razmotrite slučaj dr Fastolfa i umorenog robota, nadam se da biste došli do zaključka da su u pitanju dve različite stvari. Možda je dr Fastolf želeo da vas posmatra na krajnje nepristrasan način, čak i po cenu da vas to učini nesrećnom, ali da ipak pozamašan broj svetlosnih godina ostane udaljen od same pomisli da uništi jednog humanoidnog robota."
<BR>&nbsp;&nbsp;&nbsp;&nbsp;&nbsp;Vasilija pocrvene. "Zar ne shvatate, Zemljanine, o čemu vam govorim?" uzviknu ona. "Mislite li da sam vam rekla to što sam vam maločas rekla samo stoga što bi vama - ili bilo kome drugom - bilo zanimljivo da čuje tužnu priču o mom životu? Kad smo već kod toga, mislite li da sam uživala razotkrivajući se pred vama na ovakav način?
<BR>&nbsp;&nbsp;&nbsp;&nbsp;&nbsp;Govorim vam sve ovo samo stoga da bih vam predočila da dr Han Fastolf - moj biološki otac, kako to stalno ističete - jeste uništio Jandera. Razume se, da jeste. Uzdržavala sam se do sada da to kažem jer niko - sve dok se vi niste pojavili - nije bio tolika budala da me to upita, kao i zbog nekih šašavih preostataka obzirnosti koje imam prema tom čoveku. Ali sada, kada ste me upitali, ja to i kažem, i tako mi Aurore, nastaviću to da govorim - bilo kome i svakome. I javno, ukoliko bude neophodno.
<BR>&nbsp;&nbsp;&nbsp;&nbsp;&nbsp;Dr Fastolf jeste uništio Jandera Panela. Sigurna sam u to. Jeste li zadovoljni?"
<BR>
<BR>&nbsp;&nbsp;&nbsp;&nbsp;&nbsp;42.
<BR>&nbsp;&nbsp;&nbsp;&nbsp;&nbsp;Bejli se, užasnut, zagleda u izbezumljenu ženu, a onda, zamucavši, nastavi:
<BR>&nbsp;&nbsp;&nbsp;&nbsp;&nbsp;"Uopšte vas ne razumem, dr Vasilija. Molim vas da se smirite i malo razmislite. Zbog čega bi dr Fastolf uništio robota? Kakve to veze ima s načinom na koji se, kako maločas rekoste, poneo prema vama? Smatrate li da je u pitanju neka vrsta odmazde prema vama?"
<BR>&nbsp;&nbsp;&nbsp;&nbsp;&nbsp;Vasilija je ubrzano disala (pomalo odsutno i bez svesne namere, Bejli uoči da su joj, iako je bila krhke građe kao i Gladija, grudi vidljivo veće) i činilo se da se svim silama trudi da ovlada svojim glasom.
<BR>&nbsp;&nbsp;&nbsp;&nbsp;&nbsp;"Rekoh vam već, Zemljanine, zar ne, da je Han Fastolf bio prvenstveno zainteresovan za proučavanje ljudskog mozga", odgovori ona. "Nije prezao ni da ga dovede u stanje stresa, samo da bi mogao proučiti rezultate dobijene na taj način. Naročito mu je stalo do nesvakidašnjih primeraka - detinjeg mozga, na primer - kako bi mogao posmatrati njihov razvoj. Bilo kakav mozak osim uobičajenog."
<BR>&nbsp;&nbsp;&nbsp;&nbsp;&nbsp;"Ali kakve to ima vez..."
<BR>&nbsp;&nbsp;&nbsp;&nbsp;&nbsp;"Upitajte se, zbog čega se zainteresovao za tu strankinju?"
<BR>&nbsp;&nbsp;&nbsp;&nbsp;&nbsp;"Mislite, Gladiju? Pitao sam ga, i odgovorio mi je. Podsetila ga je na vas, i moram priznati da sličnost zaista nije mala."
<BR>&nbsp;&nbsp;&nbsp;&nbsp;&nbsp;"Kada ste mi to ranije spomenuli, moram priznati da me je to oraspoložilo; ipak, upitala sam vas da li ste mu zaista poverovali? Pitam vas to i sada. Da li mu zaista verujete?"
<BR>&nbsp;&nbsp;&nbsp;&nbsp;&nbsp;"Zbog čega mu ne bih verovao?"
<BR>&nbsp;&nbsp;&nbsp;&nbsp;&nbsp;"Zbog toga što to nije istina. Možda mu je naša sličnost zaista privukla pažnju, ali ključni razlog zbog koga se zainteresovao za tu strankinju - bila je činjenica da je strankinja. Odrasla je na Solariji, pod okolnostima i društvenim normama različitim od onih na Aurori. Sledstveno tome, dobio je priliku da proučava mozak različito oblikovan od naših, i to mu je moglo otvoriti veoma zanimljive perspektive. Shvatate li? Ali kada smo već kod toga, zbog čega se on, Zemljanine, zainteresovao za vas? Mislite li da je toliko blesav da je mogao i pomisliti kako ćete rešiti auroranski problem, vi, koji o Aurori ne znate ništa?"
<BR>&nbsp;&nbsp;&nbsp;&nbsp;&nbsp;Denil se iznenada umeša, i Bejli se trže na sam zvuk drugog glasa. "Dr Vasilija, partneru Bejliju je pošlo za rukom da reši problem na Solariji, iako nije ništa znao o samoj Solariji."
<BR>&nbsp;&nbsp;&nbsp;&nbsp;&nbsp;"Poznato mi je to", odgovori Vasilija kiselo, "svi su to mogli videti u onoj hipertalasnoj drami. I munja može sevnuti, ali sumnjam da bi se i Han Fastolf usudio da tvrdi da će grom, u kratkom vremenskom razdoblju, dva puta udariti u isto mesto. Ne, Zemljanine, privukli ste ga pre svega zbog toga što ste Zemljanin. I vi raspolažete neuobičajenim mozgom koji je spreman da proučava i da se njime poigrava."
<BR>&nbsp;&nbsp;&nbsp;&nbsp;&nbsp;"Nije, valjda, dr Vasilija, da verujete da bi bio spreman da stavi na kocku stvari od vitalnog značaja za Auroru, i dovede ovamo nekoga za koga unapred zna da će biti beskoristan - samo da bi mogao proučavati neki nesvakidašnji mozak."
<BR>&nbsp;&nbsp;&nbsp;&nbsp;&nbsp;"Razume se da bi. Nije li baš u tome prava suština onoga o čemu vam govorim? Ne postoji kriza sa kojom bi se Aurora suočila i za koju bi on, ijednog časa, pomislio da bi mogla biti važna koliko i rešenje problema mozga. Mogu vam tačno reći šta bi odgovorio da ste ga to upitali. Aurora se može uzdići ili pasti, cvetati ili istrunuti, ali to bi bilo beznačajno u poređenju sa problemom mozga; ukoliko ljudska bića odista upoznaju delovanje mozga, sve što bi moglo biti izgubljeno tokom milenijuma donošenja rđavih ili pogrešnih odluka moglo bi se nadoknaditi za samo jednu deceniju pomno usmeravanog ljudskog razvoja, na temelju njegovog sna o 'psihoistoriji'. Isti bi taj argument upotrebio da bilo šta drugo opravda - laži, okrutnost, bilo šta - pukom tvrdnjom da to treba da posluži unapređenju saznanja o mozgu."
<BR>&nbsp;&nbsp;&nbsp;&nbsp;&nbsp;"Prosto ne mogu da zamislim da bi dr Fastolf mogao biti okrutan. Deluje mi kao izrazito obziran i plemenit čovek."
<BR>&nbsp;&nbsp;&nbsp;&nbsp;&nbsp;"Stvarno? A koliko ste vremena proveli s njim?"
<BR>&nbsp;&nbsp;&nbsp;&nbsp;&nbsp;"Nekoliko časova na Zemlji, pre tri godine. I jedan dan, sada, ovde na Aurori."
<BR>&nbsp;&nbsp;&nbsp;&nbsp;&nbsp;"Čitav dan, ha? Čitav jedan dan. Ja sam, međutim, provela s njim trideset godina, i sve vreme potom s odstojanja pratila razvoj njegove karijere. A vi ste, Zemljanine, proveli s njim čitav jedan dan! Da čujemo - da li je tokom tog jednog jedinog dana učinio bilo šta što vas je preplašilo ili ponizilo?"
<BR>&nbsp;&nbsp;&nbsp;&nbsp;&nbsp;Bejli oćuta. Setio se iznenadnog napada začinikom, od koga ga je Denil spasao; ličnih prostorija u kojima je, zbog onih optičkih vizija, imao toliko teškoća; podužu šetnju na Otvorenom, namerno priređenu da bi se ispitala njegova sposobnost prilagođavanja boravku napolju.
<BR>&nbsp;&nbsp;&nbsp;&nbsp;&nbsp;"Vidim da jeste", nastavi Vasilija. "Lice vam, Zemljanine, ne prikriva osećanja onoliko dobro koliko to zamišljate. A da li vam je zapretio i psihičkom sondom?"
<BR>&nbsp;&nbsp;&nbsp;&nbsp;&nbsp;"Spominjao ju je", odgovori Bejli.
<BR>&nbsp;&nbsp;&nbsp;&nbsp;&nbsp;"Samo jedan dan - i nije propustio da je pomene. Zamišljam da vam baš nije bilo ugodno?"
<BR>&nbsp;&nbsp;&nbsp;&nbsp;&nbsp;"U pravu ste."
<BR>&nbsp;&nbsp;&nbsp;&nbsp;&nbsp;"I da nije bilo razloga da je uopšte pominje?"
<BR>&nbsp;&nbsp;&nbsp;&nbsp;&nbsp;"Oh, bilo je", odvrati Bejli hitro. "Rekao sam mu da mi se, za trenutak, javila neka pomisao koja se odmah potom izgubila; čini mi se, stoga, da je bilo sasvim opravdano predočiti mi da bi psihička sonda mogla biti od pomoći da mi se izgubljena misao ponovo vrati."
<BR>&nbsp;&nbsp;&nbsp;&nbsp;&nbsp;"Ne, nije", primeti Vasilija. "Pre svega, uvek postoji rizik kada se koristi psihička sonda - tako da bi, da je do toga došlo, postojali veliki izgledi da dođe do trajnog oštećenja mozga."
<BR>&nbsp;&nbsp;&nbsp;&nbsp;&nbsp;"Možda, ipak, ne bi, ukoliko bi sondom rukovao neki stručnjak - na primer, dr Fastolf lično?"
<BR>&nbsp;&nbsp;&nbsp;&nbsp;&nbsp;"On? On gotovo da ne zna ni kako ta sonda izgleda! On je teoretičar, ne tehničar."
<BR>&nbsp;&nbsp;&nbsp;&nbsp;&nbsp;"Onda neko drugi. Uistinu, nije sebe pominjao u vezi s tim."
<BR>&nbsp;&nbsp;&nbsp;&nbsp;&nbsp;"Ne, Zemljanine. Baš niko. Razmislite! Razmislite! Ukoliko bi bilo ko bio u stanju da, bezbedno, petlja po ljudskim bićima psihičkom sondom, i ukoliko Han Fastolf toliko brine o 'mentalnom isključenju' jednog robota, zbog čega, u tom slučaju, nije predložio da se psihička sonda isproba na njemu?"
<BR>&nbsp;&nbsp;&nbsp;&nbsp;&nbsp;"Na njemu?"
<BR>&nbsp;&nbsp;&nbsp;&nbsp;&nbsp;"Nemojte mi reći da vam to već nije palo na pamet! Svako ko ume da razmišlja morao bi doći do zaključka da je Fastolf kriv. Jedino što govori u prilog njegovoj nevinosti jeste njegova vlastita tvrdnja da je nevin. U tom slučaju, zbog čega, u cilju dokazivanja vlastite nevinosti, ne predloži da bude podvrgnut psihičkoj sondi i tako pokaže da se ni trag krivice ne može izvući iz najnerazgovetnijih dubina njegovog uma? Da li je, Zemljanine, išta rekao u tom smislu?"
<BR>&nbsp;&nbsp;&nbsp;&nbsp;&nbsp;"Ne, nije. U najmanju ruku, nije meni."
<BR>&nbsp;&nbsp;&nbsp;&nbsp;&nbsp;"Zbog toga što veoma dobro zna da tako nešto može biti smrtonosno. Ipak, uopšte nije oklevao da to predloži kada ste vi u pitanju - naprosto, da bi posmatrao kako vaš um deluje pod takvim opterećenjem, to jest, kako ćete se ponašati izloženi nesavladivom strahu. Ili mu je možda, opet, palo na pamet da bi to, ma koliko opasno bilo za vas, moglo njemu biti od koristi - bar što se tiče saznanja o oblikovanju vašeg zemaljskog mozga. Recite, nije li okrutan?"
<BR>&nbsp;&nbsp;&nbsp;&nbsp;&nbsp;Bejli odbaci ovakvo Vasilijino razmišljanje odlučnim pokretom ruke. "Kako to povezujete sa slučajem na kome radim - roboumorstvom?"
<BR>&nbsp;&nbsp;&nbsp;&nbsp;&nbsp;"Solarijanka, Gladija, u nekom trenutku zapala je za oko mom ondašnjem ocu. Mora biti da ima zanimljiv mozak - posmatrano sa stanovišta njegovih potreba. Sledstveno tome, dao joj je tog robota, Jandera, naprosto da bi video kako će se jedna žena koja nije odgajena na Aurori suočiti sa jednim robotom koji je u svakoj pojedinosti izgledao kao ljudsko biće. Bilo mu je jasno da se neka Auroranka, vrlo verovatno, ne bi libila da robota iskoristi u seksualne svrhe, i da ne bi bilo nikakvih prepreka da to i učini. Priznajem, ja bih oklevala da to učinim, stoga što nisam odgajena na uobičajen način, ali nijedna normalna Auroranka ne bi se toga libila. S druge strane, ta Solarijanka imala bi ozbiljnih problema, budući da je odrasla na jednom izrazito robotičkom svetu, i prihvatila krajnje krute stavove kada su roboti u pitanju. Ta razlika bi, vidite, mogla biti od veoma velike koristi mom ocu koji je pokušao da na temelju brojnih varijacija sazda svoju teoriju o delovanju mozga. Han Fastolf strpljivo je čekao pola godine kako bi ta Solarijanka došla na ivicu želje da se upusti u taj eksperimenat..."
<BR>&nbsp;&nbsp;&nbsp;&nbsp;&nbsp;Bejli je prekide. "Vaš otac baš ništa nije znao o odnosu između Gladije i Jandera."
<BR>&nbsp;&nbsp;&nbsp;&nbsp;&nbsp;"Ko vam je, Zemljanine, to rekao? Moj otac? Sama Gladija? Ukoliko vam je on to rekao, prirodno da je lagao; a ako ste to od nje čuli, vrlo je verovatno da ni ona sama to nije znala. Možete biti sigurni da je Fastolf znao šta se događa; morao je znati, budući da je to sigurno predstavljalo deo njegovog proučavanja koje se bavi načinom na koji je ljudski mozak podlegao solarijanskim običajima i uslovima života.
<BR>&nbsp;&nbsp;&nbsp;&nbsp;&nbsp;A onda se zapitao - sigurna sam u to, baš kao da sam u stanju da mu čitam misli - šta bi se dogodilo ukoliko bi, u trenutku kada je počela da se oslanja na Jandera, Solarijanka bez ikakvog stvarnog razloga ostala bez svog robota. Dobro je znao šta bi jedna Auroranka učinila. Osetila bi malo razočaranje, a potom potražila zamenu; ali, šta bi učinila jedna Solarijanka? I tako se postarao da Jander bude stavljen izvan upotrebe..."
<BR>&nbsp;&nbsp;&nbsp;&nbsp;&nbsp;"I uništio jednog robota neprocenjive vrednosti samo da bi zadovoljio svoju prizemnu radoznalost?"
<BR>&nbsp;&nbsp;&nbsp;&nbsp;&nbsp;"Čudovišno, zar ne? Ali baš je to ono što bi Han Fastolf bio sposoban da učini i što bi učinio. Stoga, Zemljanine, otidite ponovo do njega i recite mu da je njegovoj maloj igri došao kraj. Ukoliko ova planete, u celini, još ne veruje u njegovu krivicu, nema sumnje da će poverovati kada budem rekla ono što imam da kažem."
<BR>
<BR>&nbsp;&nbsp;&nbsp;&nbsp;&nbsp;43.
<BR>&nbsp;&nbsp;&nbsp;&nbsp;&nbsp;Nekoliko dugih trenutaka Bejli je proveo kao skamenjen, dok ga je Vasilija posmatrala s mračnim uživanjem; lice joj je sada bilo tvrdo i nimalo nalik na Gladijino.
<BR>&nbsp;&nbsp;&nbsp;&nbsp;&nbsp;Izgleda da se ništa više nije moglo učiniti...
<BR>&nbsp;&nbsp;&nbsp;&nbsp;&nbsp;Bejli ustade, osećajući se starim - mnogo starijim od svojih četrdeset pet zemaljskih godina (bio je još dete, prema auroranskim merilima). Do sada ga ništa od onoga što je pokušao nije nikuda odvelo. Upravo suprotno: činilo se, naime, da se sa svakim njegovim novim korakom omča oko Fastolfa sve više steže.
<BR>&nbsp;&nbsp;&nbsp;&nbsp;&nbsp;On pogleda uvis, prema prozirnoj tavanici. Sunce je već bilo visoko odskočilo, možda je čak prošlo zenit, jer mu je sjaj bio prigušeniji no ikad. Trake tankih oblačaka skrivale su ga sve vreme.
<BR>&nbsp;&nbsp;&nbsp;&nbsp;&nbsp;I Vasilija kao da je postala svesna toga na osnovu njegovog podignutog pogleda. Ruka joj krenu prema delu klupe u blizini koga je sedela i providne tavanice istog časa nestade. U isti mah, blistava svetlost, sa primesom narandžastog kao i samo sunce, preplavi sobu.
<BR>&nbsp;&nbsp;&nbsp;&nbsp;&nbsp;"Mislim da smo naš razgovor priveli kraju", primeti konačno Vasilija. "Verujem, Zemljanine, da neću imati razloga da vas ponovo vidim - baš kao ni vi mene. Možda bi bilo najbolje da odete s Aurore. Već ste mom ocu naneli dovoljno štete." Nasmešila se osmehom u kome nije bilo ni tračka humora. "Mada, uistinu, ni izdaleka onoliko koliko to zaslužuje", dodade ona oporim glasom.
<BR>&nbsp;&nbsp;&nbsp;&nbsp;&nbsp;Bejli se uputi prema izlazu, i oba njegova robota krenuše za njim. "Jeste li dobro, gospodine?" upita ga Žiskar tihim glasom.
<BR>&nbsp;&nbsp;&nbsp;&nbsp;&nbsp;Bejli sleže ramenima. Šta da odgovori?
<BR>&nbsp;&nbsp;&nbsp;&nbsp;&nbsp;"Žiskare!" doviknu Vasilija. "Kada dr Fastolf zaključi da mu više nisi potreban, da li bi prešao ovamo, kod mene?"
<BR>&nbsp;&nbsp;&nbsp;&nbsp;&nbsp;Žiskar je mirno pogleda. "Svakako, Mala Gospoj'ce, ukoliko mi to dr Fastolf dozvoli."
<BR>&nbsp;&nbsp;&nbsp;&nbsp;&nbsp;Osmeh joj postade topliji. "Molim te, Žiskare, učini tako. Strašno mi nedostaješ."
<BR>&nbsp;&nbsp;&nbsp;&nbsp;&nbsp;"Često mislim na tebe, Mala Gospoj'ce."
<BR>&nbsp;&nbsp;&nbsp;&nbsp;&nbsp;Bejli zastade na vratima i okrenu se. "Dr Vasilija, imate li možda lične prostorije koje bih mogao upotrebiti?"
<BR>&nbsp;&nbsp;&nbsp;&nbsp;&nbsp;Vasilija razrogači oči. "Razume se da nemam, Zemljanine. Postoje ovde zajedničke lične prostorije, kao i tamo, u Institutu. Vaši vam roboti mogu pokazati put."
<BR>&nbsp;&nbsp;&nbsp;&nbsp;&nbsp;Bejli se zagleda u nju i odmahnu glavom. Nije ga iznenadilo što nije želela da joj jedan Zemljanin zagadi lične prostorije; ipak je osetio bes.
<BR>&nbsp;&nbsp;&nbsp;&nbsp;&nbsp;Kada je ponovo prozborio, nije to učinio na temelju ikakve razložne procene, već, isključivo, iz besa. "Da sam na vašem mestu, dr Vasilija, ne bih govorio o krivici dr Fastolfa."
<BR>&nbsp;&nbsp;&nbsp;&nbsp;&nbsp;"A šta bi me moglo sprečiti?"
<BR>&nbsp;&nbsp;&nbsp;&nbsp;&nbsp;"Opasnost da se otkrije sve o vašim dogovorima sa Gremionisom. Opasnost po vas lično."
<BR>&nbsp;&nbsp;&nbsp;&nbsp;&nbsp;"Ne budite smešni. I sami ste priznali da nije bilo nikakve zavere između Gremionisa i mene."
<BR>&nbsp;&nbsp;&nbsp;&nbsp;&nbsp;"Ne, nisam. Složio sam se samo da je razumno zaključiti da između vas i Gremionisa nije bilo neposredne zavere da se Jander uništi. Postoji, međutim, mogućnost postojanja posredne zavere."
<BR>&nbsp;&nbsp;&nbsp;&nbsp;&nbsp;"Vi ste ludi. Šta vam znači 'posredna zavera'?"
<BR>&nbsp;&nbsp;&nbsp;&nbsp;&nbsp;"Nisam spreman da o tome vodim razgovor u prisustvu robota dr Fastolfa - osim ukoliko to ne budete izričito zahtevali. A i zbog čega biste to zahtevali? Dobro vi znate šta imam na umu." Nije bilo nikakvog razloga da Vasilija na ovo nasedne, i Bejli je toga bio svestan. Naprotiv, mogao je samo još više pogoršati čitavu situaciju.
<BR>&nbsp;&nbsp;&nbsp;&nbsp;&nbsp;Ali nije. Vasilija uzdrhta i kao da se povuče u sebe.
<BR>&nbsp;&nbsp;&nbsp;&nbsp;&nbsp;Bejli pomisli: Postoji, zaista, posredna zavera, bilo šta da je u pitanju, i možda će je ta činjenica paralisati dok ne prozre moj blef.
<BR>&nbsp;&nbsp;&nbsp;&nbsp;&nbsp;Bejli ponovo živnu. "Ponavljam - ne govorite ništa o dr Fastolfu."
<BR>&nbsp;&nbsp;&nbsp;&nbsp;&nbsp;Ali razume se, ni sam nije znao koliko je time uspeo da dobije na vremenu - možda veoma malo.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
