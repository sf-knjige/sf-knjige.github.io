<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ČOVEK NARODA
<P>&nbsp;&nbsp;&nbsp;&nbsp;&nbsp;Šće
<BR>
<BR>&nbsp;&nbsp;&nbsp;&nbsp;&nbsp;Sedeo je uz oca, pokraj velikog rezervoara za navodnjavanje. Krila vatrenih boja vijala su se gore i dole kroz sumračni vazduh. Drhtavi krugovi su se povećavali, preplitali, iščezavali na mirnoj površini vode. "Zašto voda čini onako?" upita on, tiho, jer je pitao o nečemu tajanstvenom, a njegov otac odgovori tiho: "Na tim mestima arahe dodiruju kad piju." Tako on saznade da je u središtu svakog kruga jedna želja, jedna žeđ. Dođe vreme da se kući krene, i on potrča ispred oca, glumeći da je araha u letu; tako se vratiše kroz suton, u strmi grad blistavih prozora.
<BR>&nbsp;&nbsp;&nbsp;&nbsp;&nbsp;Njegovo ime bilo je Matin-jehedarhed-juragamuruskets Havživa. Reč 'havživa' znači 'šljunak sa prstenovima', a odnosi se na oblutak u kome postoji sloj kvarca druge boje koji se pokazuje kao traka po celom obimu kamena. Narod Šćea dobro pazi na kamenove i na imena. Dečaci Neba, Drugog Neba, i oni iz porodica Statičke Interferencije dobijaju, po tradiciji, imena kamenja ili poželjnih muških osobina kao što su hrabrost, strpljenje i gracioznost. Porodica Jehedarhed bila je okrenuta tradiciji, jakim rodbinskim vezama, pridavala je veliku važnost porodičnom stablu. "Ako znaš koji su ljudi tvoji, znaš ko si", govorio je Havživin otac, Granit. Ljubazan, tih čovek, koji je svoju roditeljsku odgovornost shvatao ozbiljno. Često je govorio kroz poslovice.
<BR>&nbsp;&nbsp;&nbsp;&nbsp;&nbsp;Granit je bio brat Havživine majke, naravno; to je bio smisao reči 'otac'. A čovek koji je pomogao Havživinoj majci da zatrudni, da začne Havživu, živeo je na jednom seoskom imanju; ponekad je, prolazeći kroz grad, svraćao samo da ih pozdravi. Havživina majka bila je Naslednica Sunca. Ponekad je Havživa zavideo svojoj rođaki Aloi, čiji je otac bio samo šest godina stariji od nje i igrao se s njom kao stariji brat. Ponekad je zavideo i deci čije su majke beznačajne; njegova je večito postila ili plesala ili bila na putu, muža nije imala, i retko je spavala u svojoj kući. Biti sa njom, to je bilo uzbudljivo, ali teško. I on je morao biti značajan kad je bio s njom. Uvek mu je bilo olakšanje da bude u kući u kojoj nema nikog osim njegovog oca, njegove nezahtevne babe, njene sestre Zimske Čuvarke Plesa i njenog muža, i raznih drugih drugonebeskih rođaka, sa raznih farmi i iz drugih sela, koji bi se u tom trenutku zatekli u kući.
<BR>&nbsp;&nbsp;&nbsp;&nbsp;&nbsp;U celom Šćeu postojala su samo dva drugonebeska domaćinstva, a porodica Jehedarhed bila je gostoljubivija nego Dojefaradi, pa su zato svi rođaci dolazili i odsedali kod njih. Ne bi bilo lako podneti troškove toga, da nisu gosti donosili svakojake proizvode sa farmi, i da Tovo nije bila Naslednica Sunca. Nju su bogato plaćali za nastavu koju je držala i za obavljanje obreda i protokolarnih dužnosti u drugim selima. Sve što zaradi, ona je predavala svojoj porodici, koja je sve to trošila na rodbinu, slavlja, svečanosti, proslave, i sahrane.
<BR>&nbsp;&nbsp;&nbsp;&nbsp;&nbsp;"Bogatstvo ne može stati", rekao je Granit Havživi. "Mora nastaviti da se kreće. Kao krvotok. Ako čuvaš bogatstvo, ono se zaustavi - to je srčani napad. Umreš."
<BR>&nbsp;&nbsp;&nbsp;&nbsp;&nbsp;"Da li će Stari Heže umreti?" upitao je dečak. Stari Heže nikad ništa nije potrošio na ma kakav obred ili na ma kog rođaka; a Havživa beše dete sa oštrim darom zapažanja.
<BR>&nbsp;&nbsp;&nbsp;&nbsp;&nbsp;"Da", odgovori njegov otac. "Njegova araha je već mrtva."
<BR>&nbsp;&nbsp;&nbsp;&nbsp;&nbsp;Araha je uživanje; čast; naročiti kvalitet nečijeg pola - dakle, muškost ili ženskost; širokogrudost; uživanje u dobroj hrani ili dobrom vinu.
<BR>&nbsp;&nbsp;&nbsp;&nbsp;&nbsp;Ta reč je i ime onog sisara koji ima perje u vatrenim bojama i koji hitro leti; te životinje je Havživa gledao kako piju na akumulacijama za navodnjavanje, kako letucaju kao plamičci iznad sve tamnijih voda večernjih.
<BR>&nbsp;&nbsp;&nbsp;&nbsp;&nbsp;Šće je poluostrvo, ali, po mnogo čemu, maltene kao da je ostrvo, zato što je od glavnine kopna velikog južnog kontinenta odvojeno močvarama, običnim i plimnim, gde se okupljaju, pare i gnezde milioni dugonogih barskih ptica. Na kopnenoj strani Šćea postoje ruševine ogromnog mosta, a na morskoj strani neka druga, napola potonula ruina, koja je seljanima poslužila kao osnova za gat i lukobran. Ogromni nasipi, kanali i drugi graditeljski pothvati iz nekih drugih, davnih razdoblja smetaju ljudima širom planete Hain; ali ne privlače ništa više divljenja niti zanimanja nego ma koji drugi deo predela. Dete koje stoji na gatu i gleda kako njegova mati kreće u plovidbu prema glavnini kontinenta moglo bi se zapitati zašto su se ljudi u prošlosti mučili da prave most kad su mogli ići brodovima i letećim automobilima. Možda su voleli da idu pešice, iako je lepše ploviti ili leteti.
<BR>&nbsp;&nbsp;&nbsp;&nbsp;&nbsp;Srebrnaste letelice nadletale su Šće, ali nisu sletale, išle su sa nekog drugog na neko treće mesto, u stanište istoričara. Mnoštvo brodića dolazilo je u luku Šćea i iz nje kretalo, ali ljudi iz Havživine porodične loze nisu nijednim upravljali. Oni su ostajali u svom selu, koje se zvalo i pueblo, i radili ono što se od njihovog naroda i roda očekuje. Učili su ono što narod treba da zna, i svoje znanje živeli.
<BR>&nbsp;&nbsp;&nbsp;&nbsp;&nbsp;"Ljudi treba da uče kako da budu ljudi", rekao je njegov otac. "Vidi Školjkinu bebu. Stalno viče: 'Nauči me! Nauči me!'"
<BR>&nbsp;&nbsp;&nbsp;&nbsp;&nbsp;Na šćeanskom jeziku 'Nauči me' se kaže 'aova'.
<BR>&nbsp;&nbsp;&nbsp;&nbsp;&nbsp;"Ta beba ponekad kaže 'ngaaaaa'", primeti Havživa.
<BR>&nbsp;&nbsp;&nbsp;&nbsp;&nbsp;Granit klimnu glavom. "Još ne ume izgovarati ljudske reči dobro", reče on.
<BR>&nbsp;&nbsp;&nbsp;&nbsp;&nbsp;Havživa se te zime vrzmao oko bebe, učeći je da govori ljudske reči. Bila je to jedna od njegovih etsahinskih rođaka iz trećeg kolena; došla je u posetu sa svojom majkom, ocem i očevom ženom. Porodica je sa odobravanjem gledala Havživu dok je strpljivo izgovarao 'ba-ba' i 'gu-gu' bebi debeloj, flegmatičnoj, zurećoj. Iako nije imao nijednu sestru, iz čega proističe da nikada ne može biti otac, Havživa je imao priliku, ako se tako ozbiljno nastavi baviti obrazovanjem, da jednog dana bude proglašen počasnim, 'usvojenim' ocem neke bebe čija mati nema brata.
<BR>&nbsp;&nbsp;&nbsp;&nbsp;&nbsp;Havživa je učio i u školi, i u hramu: učio je ples i mesnu verziju fudbala. Ozbiljan je učenik bio. Dobar fudbaler, ali ne tako dobar kao njegova prijateljica, devojka iz porodice Zakopanih Kablova, Ijan Ijan (po tradiciji se to ime davalo zakopanokablovskim devojkama, ime jedne morske ptice.) Sve do dvanaeste godine, dečaci i devojčice bili su školovani zajedno i jednako. Ijan Ijan beše najbolji igrač fudbala u njihovom dečjem timu. Svaki put su na poluvremenu premeštali Ijan Ijan u onaj drugi, protivnički tim, da bi se rezultat otprilike izjednačio, i da bi deca onda mogla sva otići kući na ručak, a da niko nije mnogo gadno izgubio ili dobio. Deo njene prednosti bio je u tome što je veoma rano izrasla u visinu, ali glavna prednost bila je čista veština.
<BR>&nbsp;&nbsp;&nbsp;&nbsp;&nbsp;"Hoćeš li ti raditi u hramu?" upita ona Havživu dok su sedeli na krovu iznad trema njene kuće i gledali prvi dan Glume neobičnih bogova; ta priredba davala se jednom u svakih jedanaest godina. Ništa neobično nije se, zasad, događalo, a pojačala nisu dobro radila, pa je muzika na trgu bila nejaka i puna jakog šuštanja i krčanja. Njih dvoje su, sedeći tako na krovu, landarali nogama i tiho pričali. "Ne. Mislim da ću učiti tkački posao od oca", reče dečak.
<BR>&nbsp;&nbsp;&nbsp;&nbsp;&nbsp;"Imaš sreće. Zašto se samo dečacima, glupanderima, daje da koriste tkačke razboje?" Bilo je to retoričko pitanje, pa Havživa nije na njega obratio pažnju. Žene ne idu na tkački zanat. Muškarci ne prave cigle. Drugi pripadnici Nebeskog naroda ne voze brodiće, ali zato popravljaju elektronske sprave. Zakopanokablovski narod ne štroji životinje, ali zato održava generatore u ispravnom stanju. Zna se šta ko radi, a šta ko ne radi; ti radiš određene poslove za narod, a narod neke druge poslove za tebe. Bližeći se pubertetu, Ijan Ijan i Havživa su prvi put birali zanimanje, ono koja će im i biti prvo. Ijan Ijan se već opredelila da bude zidarski šegrt, da radi na podizanju i popravljanju kuća, mada će u fudbalskom timu odraslih sigurno provoditi dobar deo vremena.
<BR>&nbsp;&nbsp;&nbsp;&nbsp;&nbsp;Jedna loptasta, srebrnasta osoba sa paukastim nogama dođe ulicom, dugačkim skokovima, izbacujući pri svakom doskoku pljusak varnica iz sebe. Za njom je trčalo šestoro ljudi u crvenoj odeći, sa visokim, belim maskama; dernjali su se i gađali srebrnasto biće pegavim pasuljem. Havživa i Ijan Ijan pridružiše se dernjavi; saginjali su se napred, da bolje vide kako stvorenje skače oko ugla i izbija na trg. Oboje su znali da je taj Neobični bog u stvari Čert, mladić iz roda Nebeskoga, golman fudbalskog tima odraslih; ali su oboje isto tako znali da je Čert ispoljavanje božanstva. Jedan bog, zvani Zarsca ili Loptasta Munja, koristi sada Čerta da bi ušao u grad, na svečanost; dolazi skačući ulicom, a ljudi ga prate povicima straha i hvale, i zasipaju ga plodnošću. Zabavljeni ovim prizorom, njih dvoje su pronicljivo ocenjivali kvalitet božjeg kostima i skakanja, kao i vatrometa. Čudnovatost i moć ovog događaja ipak ih je ispunjavala i strahopoštovanjem. Posle prolaska boga, dugo nisu ni reč progovorili, nego su sedeli sneno u izmagličastom suncu na krovu. Bila su to deca koja žive među svakodnevnim bogovima. Sada su videla jednog neobičnog. Bila su zadovoljna. Doći će još jedan, uskoro. Bogovima vreme nije ništa.
<BR>
<BR>&nbsp;&nbsp;&nbsp;&nbsp;&nbsp;Sa petnaest godina, Havživa i Ijan Ijan postadoše bogovi zajedno.
<BR>&nbsp;&nbsp;&nbsp;&nbsp;&nbsp;U narodu Šće dobro se motri na svakoga između dvanaest i petnaest godina; nastao bi veliki jad i duboki, trajni sram ako bi dete iz jedne kuće, jedne porodice, loze, dete ovog naroda, učinilo tu promenu prerano i bez svetkovine. Devičanski status je svetinja, koju ne smeš napustiti nemarno; biti seksualno aktivan, to je druga svetinja, u taj status ne smeš preći nemarno. Podrazumevalo se da će svaki dečak onanisati i biti pomalo, na probu, peder, ali da neće stupiti u trajnu homoseksualnu vezu; ako bi dva dečaka postali trajni pederski par ili ako bi se posumnjalo da jedan dečak pokušava da ostane nasamo sa devojkom, takvima bi sledilo beskonačno čantranje i brbljanje starijih muškaraca, beskraj grdnje i pridikovanja. Odrasli čovek koji bi se seksualno nabacivao mladoj osobi bez iskustva izgubio bi pravo da se bavi svojim zanimanjem, pravo da uzima udela u svojoj verskoj zajednici, i pravo na kuću.
<BR>&nbsp;&nbsp;&nbsp;&nbsp;&nbsp;Promena sopstvenog bića zahteva izvesno vreme. Dečake i devojčice treba naučiti kako da kontrolišu svoju plodnost; u hainskoj fiziologiji to je stvar lične odluke. Začeće se ne događa samo od sebe: ono se obavi. Ne može se desiti ako nije po volji i muškarca i žene. Sa trinaest godina, dečacima se počinjalo objašnjavati kako da ispuštaju plodnu spermu. U tim poukama bilo je i puno upozorenja, pretnji i grdnji, ali nikad nijedna stvarna kazna. Posle godinu ili dve toga, radio se test, da se utvrdi da li je stečena polna sposobnost; bio je to obred prelaska preko praga, zastrašujući, formalan, u izuzetno strogoj tajnosti, samo u muškom prisustvu. Položiti na tom ispitu bila je, naravno, stvar ponosa, i to velikog; pa ipak je Havživa, kao i većina dečaka, išao ususret svojim završnim obredima promene bića poprilično uplašeno, krijući strah maskom tmurnog stoicizma.
<BR>&nbsp;&nbsp;&nbsp;&nbsp;&nbsp;Devojke su podučavane drugačije. Narod Šćea je verovao da žena, zahvaljujući svom ciklusu plodnosti, može lako naučiti kada i kako da zatrudni; iz tog razloga, i podučavanje je bilo lako. Devojački obredi prelaženja preko praga bili su više proslava nego test, stvar hvale, a ne stida, stvar koja se jedva čeka, a ne nešto od čega se zazire. Žene su devojčicama govorile, a i pokazivale, šta muškarac hoće, kako ga navesti da se digne, kako mu pokazati šta žena hoće. Tokom takvog podučavanja, gotovo sve devojčice su pitale mogu li, naprosto, nastaviti da 'vežbaju' jedna sa drugom; za ovo su dobijale grdnje i pridike. Ne, ne mogu nastaviti jedna sa drugom. Kad pređu u novi status, tad neka radi svaka šta joj se sviđa; ali kroz 'dvostruka vrata' svako mora proći jednom.
<BR>&nbsp;&nbsp;&nbsp;&nbsp;&nbsp;Obred promene bića obavljao se kad god bi nadležni odrasli ljudi uspeli da pronađu, u pueblu i na poljoprivrednim gazdinstvima, jednak broj petnaestogodišnjih dečaka i devojčica. Često se morao pozajmiti jedan dečak, ili jedna devojčica, iz nekog drugog, rodbinski povezanog sela, ili sa farmi oko tog sela, da bi se dobio jednak broj ili da bi se rodbinske loze ispravno spojile. Učesnici su ćutke, u veličanstvenim maskama i kostimima, plesali, i primali izraze poštovanja, ceo dan, na trgu i u kući izdvojenoj za svetkovinu; uveče bi ćutke pojeli obrednu večeru; onda su odvođeni dvoje po dvoje. Odvodili su ih obredisti, takođe maskirani, bez ijedne reči. Mnogi dečaci i devojčice zadržavali su i tad maske na sebi, sakrivajući strah i stidljivost pomoću te svete anonimnosti.
<BR>&nbsp;&nbsp;&nbsp;&nbsp;&nbsp;Pošto Drugonebeski narod ima seks samo sa Prvobitnima i sa Zakopanokablovcima, a pošto su njih dvoje bili jedini pripadnici tih loza u tadašnjoj grupi, Ijan Ijan i Havživa su znali da moraju biti spareni. Prepoznali su se već na početku plesa. Kad su ih ostavili same u svetoj sobi, oboje su odmah skinuli maske. Pogledali su se u oči, a onda skrenuli poglede.
<BR>&nbsp;&nbsp;&nbsp;&nbsp;&nbsp;Poslednjih par godina nije im bilo dopuštano da se mnogo druže, a u poslednjih nekoliko meseci nimalo. Havživa je počinjao da raste u visinu, i sad je bio visok gotovo koliko ona. Svako je video ispred sebe neznanca. Dostojanstveno i ozbiljno su prišli jedno drugome, svako misleći: 'Hajde da se ovo završi već jednom.' I tako su se počeli dirati, i taj bog je ušao u njih, postao oni; bog kome su oni sad bili ulazna vrata; ono značenje za koje su njih dvoje bili reč. Trapav beše taj bog u početku, nevešt, ali, postepeno, sve srećniji.
<BR>&nbsp;&nbsp;&nbsp;&nbsp;&nbsp;Kad su izišli iz svete kuće, sledećeg dana, otišli su u kuću Ijan Ijan. "Havživa će stanovati ovde", rekla je Ijan Ijan, zato što je bilo pravo žene da to kaže. Svi u njenoj porodici prihvatili su ga sa dobrodošlicom, i nije se primetilo da se iko iznenadio; svi su mu čestitali, jedna stara etsahinska rođaka pravila je nepristojne šale, a njegov otac reče: "Ti si sada čovek ove kuće; vrati se na večeru."
<BR>&nbsp;&nbsp;&nbsp;&nbsp;&nbsp;I tako je on spavao sa Ijan Ijan u njenoj kući, doručkovao u njenoj, a večerao u svojoj kući, čuvao svoju dnevnu odeću u njenoj kući, a odeću za ples u svojoj, i nastavio se školovati; a njegovo školovanje odnosilo se sada uglavnom na tkanje ćilima na motornom razboju i na prirodu kosmosa. U fudbalskom timu odraslih igrali su i on i Ijan Ijan.
<BR>&nbsp;&nbsp;&nbsp;&nbsp;&nbsp;U sedamnaestoj godini, počeo se češće viđati sa majkom, zato što ga je ona pitala hoće li da uči o Suncu sa njom, da nauči obrede i protokole tog posla. Ugovorila je poštenu razmenu sa seljacima Šćea, pogađala se i sa drugim pueblima iz istih rodbinskih loza i sa strancima. Obredi su se učili napamet, protokoli su se učili kroz praksu. Havživa je odlazio sa majkom na pijacu, na poljoprivredna gazdinstva, i preko zaliva, u puebla, dakle sela, na kontinentu. Tkanje ga je počinjalo činiti nestrpljivim, jer mu je ispunjavalo um obrascima koji nisu ostavljali mesta ni za šta drugo. Putovanje mu beše dobrodošlo, rad zanimljiv; divio se Tovinom autoritetu, duhovitosti i taktičnosti. Slušati nju i grupu starih trgovaca i Sunčanih ljudi kako manevrišu oko neke pogodbe, to je, već, bilo itekakvo školovanje. Nije ga forsirala; dobio je sasvim sporednu ulogu u tim pregovorima. Bile su potrebne godine da se čovek osposobi za složen posao kao što je to sunčani; a bilo je, već, drugih, starijih ljudi, koji su pre njega počeli učiti. Ali je Tovo bila zadovoljna njime. "Imaš dara za ubeđivanje ljudi", rekla mu je jedno popodne, dok su plovili kući preko zlatne vode i gledali krovove Šćea kako se stvrdnjavaju iz maglice i iz svetlosti zalazećeg sunca. "Mogao bi ti naslediti Sunce, ako ti je volja."
<BR>&nbsp;&nbsp;&nbsp;&nbsp;&nbsp;Želim li ja to? - pomisli on. Ne dobi odgovor iz sebe, nego samo osećaj zatamnjenja i omekšanja, što nije umeo protumačiti. Znao je da mu se taj posao sviđa. Bio je to posao koji sadrži nezatvorene obrasce; posao koji ga izvodi iz Šćea, vodi među neznance, a to mu se sviđalo. Štaviše, posao koji pred njega stavlja zadatke koje on još ne ume rešiti, a i to mu se sviđalo.
<BR>&nbsp;&nbsp;&nbsp;&nbsp;&nbsp;"Žena koja je nekad živela sa tvojim ocem dolazi nam u posetu", reče Tovo.
<BR>&nbsp;&nbsp;&nbsp;&nbsp;&nbsp;Havživa poče razmišljati o ovome. Granit se nikad nije oženio. Dve žene su mu rodile decu; obe su oduvek, pa i sada, živele u Šćeu. On ne upita ništa: učtivo ćutanje bilo je odrasli način da nagovestiš da nešto nisi razumeo.
<BR>&nbsp;&nbsp;&nbsp;&nbsp;&nbsp;"Bili su mladi. Nije im se rodilo nijedno dete", reče njegova majka. "Posle toga, ona je otišla. Postala je istoričar."
<BR>&nbsp;&nbsp;&nbsp;&nbsp;&nbsp;"Ah", reče Havživa, u čistom, 'belom' iznenađenju.
<BR>&nbsp;&nbsp;&nbsp;&nbsp;&nbsp;Nikad nije čuo ni za jednu osobu koja je postala istoričar. Ni na pamet mu nije palo da bi neko mogao postati istoričar. Ne može se postati ni Šćeanac, nego se moraš roditi u Šćeu. Čovek se rađa kao ono što jeste. Čovek jeste ono kao šta se rodio.
<BR>&nbsp;&nbsp;&nbsp;&nbsp;&nbsp;Kvalitet njegovog učtivog ćutanja bio je očajnički poman, čega je Tovo bila i te kako svesna. Deo njene nastavničke taktičnosti sastojao se u tome da oseti kad je nekom pitanju potreban odgovor. Ona ne reče ništa.
<BR>&nbsp;&nbsp;&nbsp;&nbsp;&nbsp;Dok se njihovo jedro opuštalo, a brodić klizio ka gatu sagrađenom na temeljima pradrevnog mosta, on upita: "Da li je ta istoričarka od Zakopanih Kablova, ili od Prvobitnih?"
<BR>&nbsp;&nbsp;&nbsp;&nbsp;&nbsp;"Kablovka", reče njegova majka. "Oh, kako sam kruta! Brodovi su tako kruta stvorenja!" Žena koja ih je vozila, brodarka od porodice Trave, prevrte očima, ali ne reče ništa u odbranu svog slatkog, gipkog brodića.
<BR>&nbsp;&nbsp;&nbsp;&nbsp;&nbsp;"Dolazi neka tvoja rođaka?" reč Havživa Ijani te noći.
<BR>&nbsp;&nbsp;&nbsp;&nbsp;&nbsp;"Oh, da, zvrcnula je preko hrama." Ijan Ijan je ovim htela reći da je poruka primljena u informacionom centru Šćea i preneta na rikorder u njenom domaćinstvu. "Moja mama kaže da je ta osoba nekada živela u tvojoj kući. Koga si video u Etsahinu danas?"
<BR>&nbsp;&nbsp;&nbsp;&nbsp;&nbsp;"Samo neke Sunčance. Tvoja rođaka je istoričar?"
<BR>&nbsp;&nbsp;&nbsp;&nbsp;&nbsp;"Ludi ljudi", reče Ijan Ijan ravnodušno i sede naga na nagog Havživu i poče mu masirati leđa.
<BR>&nbsp;&nbsp;&nbsp;&nbsp;&nbsp;Istoričarka je stigla, sitna, niskog rasta, mršava žena pedesetih godina, zvana Meža. Dok je Havživa stigao da je vidi, Meža se već obukla u šćeansku odeću i sela da doručkuje kao i svi ostali. Imala je blistave oči i bila je vesela, ali ne govorljiva. Ništa na njoj nije pokazivalo da je pogazila društveni ugovor, uradila nešto što nijedna žena ne radi, zanemarila svoju lozu, postala biće neke druge vrste. Nije li se, možda, udala za oca svoje dece? Uposlila kao tkalja? Kao štrojačica životinja? Havživa je samo mogao nagađati o takvom nečem. Ali niko nije istoričarku izbegavao, a posle doručka stariji ljudi iz domaćinstva poveli su je na svetkovinu 'vratio nam se putnik', kao da je ona još i sad jedna od njih. Nastavio se pitati o njoj, pitati se šta je to počinila. Saletao je Ijanu pitanjima sve dok ona ne prasnu na njega: "Ne znam šta ona radi, ne znam šta misli. Istoričari su lud svet. Idi pa je pitaj sam!"
<BR>&nbsp;&nbsp;&nbsp;&nbsp;&nbsp;Kad je Havživa shvatio da se plaši da to učini - štaviše, da se plaši bez ikakvog razloga - postade mu jasno da je dospeo u prisustvo nekog boga koji od njega nešto zahteva. Pope se do jedne od 'rupa za sedenje', udubljenja u kamenim mogilama nazidanim na visovima iznad sela. Ispod njega, krovovi Šćea, pokriveni crnim crepom, i sceanski beli zidovi ugnezdili su se pod litice, a rezervoari za navodnjavanje blistali su kao srebro među njivama i voćnjacima. Iza obrađene zemlje počinjale su prostrane morske močvare. On provede ceo dan sedeći tako u tišini, gledajući preko mora i u svoju dušu. Siđe u selo, ali u svoju kući, i prespava tamo. Sutradan, kad se pojavio na doručku u Ijaninoj kući, ona ga samo pogleda, ali ne reče ništa.
<BR>&nbsp;&nbsp;&nbsp;&nbsp;&nbsp;"Postio sam", reče on.
<BR>&nbsp;&nbsp;&nbsp;&nbsp;&nbsp;Ona malo slegnu ramenima. "Pa, jedi", reče i sede do njega. Posle doručka, ode Ijan Ijan na posao, a Havživa ne, mada su ga očekivali kod razboja.
<BR>&nbsp;&nbsp;&nbsp;&nbsp;&nbsp;"Majko sve dece", reče on istoričarki, dajući joj najugledniju titulu koju čovek iz jedne loze može dati ženi iz druge, "postoje neke stvari koje ja ne znam, a ti znaš."
<BR>&nbsp;&nbsp;&nbsp;&nbsp;&nbsp;"Ono što znam, sa zadovoljstvom ću preneti tebi", uzvrati ona ustaljenom formulom, spremno kao da je celoga života bila u Šćeu. Onda se osmehnu i preduhitri njegovo sledeće posredno pitanje. "Ono što je meni dato, ja dajem", reče; a to je značilo da se neće postaviti pitanje plaćanja, niti ikakve obaveze. "Hajdemo na trg."
<BR>&nbsp;&nbsp;&nbsp;&nbsp;&nbsp;U Šćeu, svako ko hoće da razgovara, ide na trg, zvani i 'placa', pa tamo sedne na stepenike, ili oko vodoskoka, a vrelim danima pod kamene arkade, i gleda kako drugi dolaze, sede i razgovaraju. Bilo je možda javnije nego što bi Havživa hteo, ali on je poslušno sledio uputstva svog boga i svoje nastavnice.
<BR>&nbsp;&nbsp;&nbsp;&nbsp;&nbsp;Sedoše u jedno udubljenje u širokom podnožju vodoskoka i počeše razgovor; posle svake rečenice ili dve, morali su ponekog pozdraviti klimanjem glave ili rečju.
<BR>&nbsp;&nbsp;&nbsp;&nbsp;&nbsp;"Zašto si..." poče Havživa i zaglavi se.
<BR>&nbsp;&nbsp;&nbsp;&nbsp;&nbsp;"Zašto sam otišla? I kuda?" Nagnula je glavu na jednu stranu, svetlooka kao araha, i osmatrala ga da se uveri da su to ona pitanja koja je on hteo postaviti. "Da. Pa, bila sam ludo zaljubljena u Granita, ali nismo imali dete, a on je hteo dete... Ti sada izgledaš kao on tada. Volim da te gledam... I tako, bila sam nesrećna. Ovde mi ništa nije vredelo. A sve što se ovde može raditi, već sam znala. Ili sam, bar, tako mislila." Havživa klimnu glavom jednom.
<BR>&nbsp;&nbsp;&nbsp;&nbsp;&nbsp;"Radila sam u hramu. Čitala sam poruke koje su stizale na rikorder, i one koje bi neko od putnika doneo, pa sam se pitala o čemu su. Razmišljala sam: toliko se toga dešava u svetu! Zašto bih ja svoj život celi provela ovde? Zar moj um mora ovde ostati? I tako počeh da razgovaram sa nekima koji su na drugim mestima u hramu: ko ste, šta radite vi, kako je tamo... Odmah su me povezali sa jednom grupom istoričara koji su rođeni u pueblima i koji traže ljude kao što sam ja. Pronalaze ih, da se ne bi dogodilo da takvi ljudi traće svoje vreme ili uvrede nekog boga."
<BR>&nbsp;&nbsp;&nbsp;&nbsp;&nbsp;Ovaj jezik bio je Havživi veoma dobro poznat. On još jednom klimnu glavom, napeto pazeći.
<BR>&nbsp;&nbsp;&nbsp;&nbsp;&nbsp;"Ja sam njima postavljala pitanja. Oni meni, takođe. Istoričari to moraju mnogo raditi. Otkrila sam da imaju škole i pitala mogu li ja u jednu. Neki od njih su doputovali ovamo i razgovarali sa mnom i mojom porodicom i drugim ljudima, istraživali da li bi bilo problema ako ja odem. Šće je jedno konzervativno selo. Odavde nijedan istoričar nije došao već četiri stotine godina."
<BR>&nbsp;&nbsp;&nbsp;&nbsp;&nbsp;Osmehnula se; imala je hitar, prenosiv osmeh, ali mladić ju je slušao sa neizmenjenom, napetom ozbiljnošću. Njen pogled je nežno počivao na njegovom licu.
<BR>&nbsp;&nbsp;&nbsp;&nbsp;&nbsp;"Narod Šćea se uznemirio, ali se niko nije naljutio. Pa, kad su dobro popričali o tome, ja odoh sa istoričarima. Odleteli smo u Kathad. Ima tamo jedna škola. Dvadeset dve godine sam imala. Počela sam novo školovanje. Promenila sam biće. Naučila da budem istoričarka."
<BR>&nbsp;&nbsp;&nbsp;&nbsp;&nbsp;"Kako?" upita on, posle dugog ćutanja.
<BR>&nbsp;&nbsp;&nbsp;&nbsp;&nbsp;Ona polako, duboko udahnu. "Tako što sam postavljala teška pitanja", reče ona. "Kao ti sada... I tako što sam se odrekla sveg svog dotadašnjeg znanja, odbacila ga."
<BR>&nbsp;&nbsp;&nbsp;&nbsp;&nbsp;"Kako?" upita on opet, mršteći se. "Zašto?"
<BR>&nbsp;&nbsp;&nbsp;&nbsp;&nbsp;"Evo, ovako. Kad sam polazila, morala sam da odučim naučeno. Ja tamo nisam 'žena od Zakopanih Kablova'. Nego: žena. Mogu imati seks sa svakom osobom sa kojom to želim. Mogu se baviti svakim zanimanjem koje izaberem. Rodbinska loza je važna, ovde. Tamo nije. Ovde ima smisao i svrhu. Ali nema ni značenje, ni svrhu, ni na jednom drugom mestu u Vaseljeni." Bila je sada napeta kao i on. "Postoje dve vrste znanja, lokalno i opšte. Postoje dve vrste vremena, lokalno i istorijsko."
<BR>&nbsp;&nbsp;&nbsp;&nbsp;&nbsp;"Postoje li i dve vrste bogova?"
<BR>&nbsp;&nbsp;&nbsp;&nbsp;&nbsp;"Ne", reče ona. "Tamo bogova nema. Bogovi su ovde."
<BR>&nbsp;&nbsp;&nbsp;&nbsp;&nbsp;Vide kako se njegovo lice menja.
<BR>&nbsp;&nbsp;&nbsp;&nbsp;&nbsp;Posle nekog vremena ona reče: "Postoje duše, tamo. Mnogo, mnogo duša, mnogo umova, umova punih znanja i strasti. Živih i mrtvih. Ljudi koji su živeli na ovoj zemlji pre sto, pre hiljadu, pre sto hiljada godina. Tu su umovi i duše ljudi sa svetova koji su i po stotinu svetlosnih godina daleko od ove planete, a svaki od tih svetova ima svoje znanje i svoju istoriju. Svet je svetinja; svet je 'svet' u tom smislu reči, planeta je sveta. Vaseljena je sveta. To je znanje koje nikada nisam morala odbaciti. Sve što sam učila, i ovde i tamo, samo ga je uvećavalo. Ne postoji ništa što nije sveto." Govorila je polagano, i blago, kao i većina ljudi u pueblu Šće. "Možeš se opredeliti za lokalne svetinje, ili za one velike. Na kraju je to isto. Ali nije isto u životu čoveka. 'Znati da postoji izbor, znači morati se i opredeliti: promena ili ostanak, stena ili reka.' Ovi narodi su stene. Istoričari su reka."
<BR>&nbsp;&nbsp;&nbsp;&nbsp;&nbsp;Posle nekog vremena on reče: "Stene su korito kroz koje reka teče."
<BR>&nbsp;&nbsp;&nbsp;&nbsp;&nbsp;Nasmejala se. Njen pogled je opet počivao netremice na njemu, pogled naklonosti, ali i ocenjivanja vrednosti. "Zato sam i došla kući", reče ona. "Da se odmorim."
<BR>&nbsp;&nbsp;&nbsp;&nbsp;&nbsp;"Ali ti nisi nisi više žena svoje loze?"
<BR>&nbsp;&nbsp;&nbsp;&nbsp;&nbsp;"Jesam; ovde. I sad. I zauvek."
<BR>&nbsp;&nbsp;&nbsp;&nbsp;&nbsp;"Ali si promenila biće. Opet ćeš otići."
<BR>&nbsp;&nbsp;&nbsp;&nbsp;&nbsp;"Da", reče ona odlučno. "Čovek može biti biće ne samo jedne vrste, nego više vrsta. Mene tamo čeka posao."
<BR>&nbsp;&nbsp;&nbsp;&nbsp;&nbsp;On odmahnu glavom, sporije, ali jednako odlučno. "Kakva je korist od rada, bez bogova? To meni ne zvuči smisleno, Majko sve dece. Nemam ja tu pamet da to razumem."
<BR>&nbsp;&nbsp;&nbsp;&nbsp;&nbsp;Osmehnula se toj dvosmislici. "Mislim da ćeš razumeti kad se budeš odlučio da razumeš, Čoveče mog naroda." Ovo formalno obraćanje bilo je znak Havživi da sada može otići kad god hoće.
<BR>&nbsp;&nbsp;&nbsp;&nbsp;&nbsp;Dvoumio se, a onda otišao. Na posao; ispunio je um velikim, stalno ponavljajućim obrascima ćilima koji nastaju na širokom tkačkom razboju.
<BR>&nbsp;&nbsp;&nbsp;&nbsp;&nbsp;Te noći je Ijani nadoknadio izgubljeno, sa toliko žestine da ona ostade iscrpljena i malčice zapanjena. Bog im se vratio sav zapaljen, pa su i oni goreli.
<BR>&nbsp;&nbsp;&nbsp;&nbsp;&nbsp;"Hoću dete", reče Havživa dok su ležali stopljeni, spojeni jednim znojem, spletenih ruku, nogu, grudi i dahova u mraku mošusnog mirisa.
<BR>&nbsp;&nbsp;&nbsp;&nbsp;&nbsp;"Oh", uzdahnu Ijan Ijan, ne želeći da razgovara, da odlučuje, da se protivi. "Možda... kasnije... uskoro..."
<BR>&nbsp;&nbsp;&nbsp;&nbsp;&nbsp;"Ne", reče on. "Sad."
<BR>&nbsp;&nbsp;&nbsp;&nbsp;&nbsp;"Ne", reče ona tiho. "Ćuti."
<BR>&nbsp;&nbsp;&nbsp;&nbsp;&nbsp;Zaćutao je. Ona zaspa.
<BR>
<BR>&nbsp;&nbsp;&nbsp;&nbsp;&nbsp;Posle više od godinu dana, kad im je bilo devetnaest godina, Ijan Ijan reče Havživi, pre nego što su ugasili svetlo: "Hoću bebu."
<BR>&nbsp;&nbsp;&nbsp;&nbsp;&nbsp;"Prerano je."
<BR>&nbsp;&nbsp;&nbsp;&nbsp;&nbsp;"Zašto? Mom bratu je već blizu trideset godina. A njegova žena bi volela da ima bebu u blizini. Kad je budem odbila od sise, dolaziću da spavam sa tobom, u tvojoj kući. Oduvek si govorio da bi to voleo."
<BR>&nbsp;&nbsp;&nbsp;&nbsp;&nbsp;"Prerano je", reče Havživa. "Ja neću."
<BR>&nbsp;&nbsp;&nbsp;&nbsp;&nbsp;Okrenula se ka njemu, odustala od tona blagog pridobijanja i ubeđivanja. "A šta hoćeš, Havživa?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Odlaziš. Napustićeš naš narod. Počinješ da ludiš. Ona ženetina, ona veštica prokleta!"
<BR>&nbsp;&nbsp;&nbsp;&nbsp;&nbsp;"Ne postoje veštice", reče on hladno. "To su samo glupave priče. Praznoverja." Zurili su jedno u drugo, dragi prijatelji, ljubavnici.
<BR>&nbsp;&nbsp;&nbsp;&nbsp;&nbsp;"Pa onda, šta ti je? Ako hoćeš da se vratiš kući, samo kaži. Ako hoćeš drugu ženu, idi kod nje. Ali mogao bi prvo da mi daš moje dete! Kad ja to tražim! Jesi li ostao bez svoje arahe?" Gledala ga je sa suzama u očima, ali i sa žestinom, nepopustljiva.
<BR>&nbsp;&nbsp;&nbsp;&nbsp;&nbsp;On zagnjuri lice u šake. "Ništa nije u redu", reče on. "Ništa nije u redu. Sve što činim, činim zato što se to tako radi, ali, besmisleno je kazati, postoje i drugi načini..."
<BR>&nbsp;&nbsp;&nbsp;&nbsp;&nbsp;"Postoji samo jedan način da se živi ispravno", reče Ijan Ijan, "samo jedan meni poznat. A ja živim ovde. Postoji samo jedan način da se napravi beba. Ti ako znaš drugi, probaj ga sa nekom drugom!" Posle ovoga je plakala jako, grčevito, višemesečni strah i bes najzad su provalili iz nje, pa ju je Havživa držao da je smiri i uteši. Kad je opet mogla govoriti, naslonila je glavu na njega i rekla ojađeno, glasom malim, promuklim: "Da imam kad odeš, Havživa."
<BR>&nbsp;&nbsp;&nbsp;&nbsp;&nbsp;Na to poče on plakati, od sramote i sažaljenja, i prošaputa: "Da. Da." Ali te noći su samo ležali zagrljeni, pokušavajući da uteše jedno drugo, sve dok nisu zaspali kao deca.
<BR>
<BR>&nbsp;&nbsp;&nbsp;&nbsp;&nbsp;"Stidim se", reče Granit bolno.
<BR>&nbsp;&nbsp;&nbsp;&nbsp;&nbsp;"Jesi li ti ovo izazvao?" upita njegova sestra suvo.
<BR>&nbsp;&nbsp;&nbsp;&nbsp;&nbsp;"Otkud znam? Možda jesam. Prvo Meža, sada moj sin. Jesam li suviše strog bio sa njim?"
<BR>&nbsp;&nbsp;&nbsp;&nbsp;&nbsp;"Nisi. Ne."
<BR>&nbsp;&nbsp;&nbsp;&nbsp;&nbsp;"Suviše popustljiv, onda. Ne naučih ga kako valja i treba. Zašto je lud?"
<BR>&nbsp;&nbsp;&nbsp;&nbsp;&nbsp;"Nije on lud, brate. Da ti ja kažem šta mislim. Kao dete, večito je pitao zašto ovo, zašto ono, kao što sva deca pitaju. Ja sam mu odgovarala: to jeste tako, to se tako radi. Razumeo je. Ali njegov um nema mira. Takav je i moj um, kad se ne dozovem redu. Kad je učio o Suncu, neprestano je pitao: zašto tako? Zašto ne na neki drugi način? A ja sam odgovarala: zato što mi, svojim svakodnevnim postupcima i načinima, oponašamo bogove. Onda je on govorio: znači, bogovi su samo ono što mi činimo. A ja sam govorila: u onome što činimo ispravno, bogovi jesu. To je istina. Ali on istinom nije bio zadovoljan. Nije on lud, brate, ali jeste sakat. Ne može hodati. Ne može hodati sa nama. Pa, kad ne može hodati, šta čovek da radi?"
<BR>&nbsp;&nbsp;&nbsp;&nbsp;&nbsp;"Da sedi mirno i peva", reče Granit polako.
<BR>&nbsp;&nbsp;&nbsp;&nbsp;&nbsp;"A ako ne može ni da sedi s mirom? Onda može da leti."
<BR>&nbsp;&nbsp;&nbsp;&nbsp;&nbsp;"Da leti?"
<BR>&nbsp;&nbsp;&nbsp;&nbsp;&nbsp;"Oni imaju krila za njega, brate."
<BR>&nbsp;&nbsp;&nbsp;&nbsp;&nbsp;"Stidim se", reče Granit i sakri lice šakama.
<BR>
<BR>&nbsp;&nbsp;&nbsp;&nbsp;&nbsp;Tovo je otišla u hram i poslala poruku Meži u Kathad: "Tvoj đak želi da ti se pridruži". U tim rečima bilo je ponešto zlobe. Tovo je okrivila istoričarku da je narušila ravnotežu njenog sina, da ga je toliko učinila ekscentričnim da je, najzad, postao sakat u duši. Bila je Tovo i zavidljiva: zar da jedna žena za samo nekoliko dana potuče ono što je ona, Tovo, godinama u Havživu usađivala? Svoje zavidljivosti bila je svesna, ali nije za to marila. Zar je sad važno da li je ona ljubomorna, da li je njen brat osramoćen? Oni sad moraju da čine samo jedno. Da jaduju.
<BR>
<BR>&nbsp;&nbsp;&nbsp;&nbsp;&nbsp;Dok je brodica za Dahu isplovljavala, Havživa se osvrte i vide Šće: prekrivač sašiven od nebrojenih šarenih zakrpa, od hiljadu preliva zelenog, od močvara sa morskom vodom, pašnjaka, oranica, živica, voćnjaka; gradić koji se penje uz litice, blede granitne i bele krečene zidove, krovove od crnog crepa, zid iznad zida, krov iznad krova. Smanjivao se Šće i dobio izgled ptice koja čuči tamo, bela i crna, na svome gnezdu. Iznad grada videli su se visovi poluostrva, iza njih sivoplave močvare, a iza toga visoka, divlja brda koja se pretapaju u oblake, i bele mrežice u letu jata ptica-močvarica.
<BR>&nbsp;&nbsp;&nbsp;&nbsp;&nbsp;U luci Daha, iako se našao dalje od kuće nego ikad u životu, okružen ljudima čudnog naglaska, razumeo je šta govore i uspešno čitao natpise. Nikada ranije nije video natpise na ulicama, ali mu je odmah bilo jasno da su korisni. Uz pomoć natpisa našao je put do čekaonice za letelicu za Kathad. Ljudi su tu spavali, pokriveni sopstvenom ćebadi, na ležajevima koji su za to bili postavljeni. On nađe jedan prazan ležaj, leže i umota se u ćebe koje je Granit izatkao za njega pre mnogo godina. Posle jedne kratke, čudnovate noći, uđoše neki ljudi sa voćem i toplim napicima. Jedan od njih dade Havživi kartu za put. Nijedan putnik nije poznavao nijednog drugog putnika; svi jedni drugima behu neznanci; svako je gledao u zemlju. Začula su se obaveštenja, svi iziđoše na otvoreni prostor i pređoše u mašinu, letelicu.
<BR>&nbsp;&nbsp;&nbsp;&nbsp;&nbsp;Havživa natera sebe da gleda kako svet, napolju, pada u dubine ispod njega. Poče šaputati molitvu-ostajnicu bešumno, postojano. Neznanac na sedištu do njega pridruži mu se.
<BR>&nbsp;&nbsp;&nbsp;&nbsp;&nbsp;Kad se svet počeo naginjati i vrtoglavo juriti nagore, njemu u susret, Havživa sklopi oči i pokuša da nastavi disanje.
<BR>&nbsp;&nbsp;&nbsp;&nbsp;&nbsp;Jedan po jedan izlazili su iz letelice i stupali na jedno ravno, crno mesto na kome je padala kiša. Meža mu priđe kroz kišu, izgovarajući njegovo ime. "Havživa, čoveče mog naroda, dobro došao! Hodi. Ima jedno mesto za tebe, u Školi."
<BR>
<BR>&nbsp;&nbsp;&nbsp;&nbsp;&nbsp;Kathad i Ve
<BR>
<BR>&nbsp;&nbsp;&nbsp;&nbsp;&nbsp;Dok je dogurao do treće godine na Kathadu, Havživa je doznao mnoge stvari koje su mu teško padale. Ono staro znanje bilo je teško, ali ne uznemirujuće. Sastojalo se samo od paradoksa i mitova, i imalo je smisla. Ovo novo - sve same činjenice i razum, a smisla nigde.
<BR>&nbsp;&nbsp;&nbsp;&nbsp;&nbsp;Tako je, na primer, sada znao da istoričari ne proučavaju istoriju. Nijedan ljudski um ne bi mogao obuhvatiti istoriju Haina: tri miliona godina istorije Haina. Događaji iz prva dva miliongodišta, iz te dve predere, bili su, kao slojevi metamorfnih stena, tako zbijeni, tako izobličeni težinom kasnijih milenijuma i beskrajnih događaja, da je čovek sada mogao rekonstruisati samo najopštije podatke, samo 'generalne crte', na osnovu malobrojnih sačuvanih pojedinačnih podataka. Ako se i desi da pronađeš neki dokument, čudom sačuvan, od pre hiljadu milenijuma, šta onda? Jedan kralj je vladao u Azbahanu; Imperija je pala u ruke nevernika; fuziona raketa se spustila na Ve... Ali bilo je i neizbrojivo mnogo drugih kraljeva, carevina, pronalazaka, odživljeno je na milijarde života, postojali su milioni različitih država, monarhija i demokratija, oligarhija, anarhija, bile su epohe reda i epohe opšteg rasula, a bogova svakojakih - panteon do panteona; neizmerno mnoštvo ratova, a i mirova; užasi i trijumfi bez broja, beskonačno ponavljanje beskrajnih inovacija. Od kakve je koristi ako pokušaš opisati tok jedne reke u nekom trenu, pa u sledećem trenu, pa u sledećem, pa u sledećem, pa u sledećem? Umoriš se. Pa kažeš: ima jedna velika reka, ona teče kroz ovu zemlju, a mi joj dadosmo naziv Istorija.
<BR>&nbsp;&nbsp;&nbsp;&nbsp;&nbsp;Havživu je saznanje da je njegov život, i bilo čiji život, samo trenutni treptaj svetlosti na površini te reke, ponekad uznemiravalo, a ponekad mu donosilo spokoj.
<BR>&nbsp;&nbsp;&nbsp;&nbsp;&nbsp;Ono čime su se istoričari ponajviše bavili bilo je istraživanje, ležerno, bez nervoze, lokalnih domašaja i zamaha te reke. Planeta Hain provela je poslednjih nekoliko hiljada godina u jednom neuzbudljivom načinu života, u saživotu malih, postojanih, u sebe zatvorenih društava, koja su sada označavana kao 'sela', to jest 'puebla'. Postojala je i visoka tehnologija, naime mreža, ali veoma razređena, gradova i informacionih punktova; cela ta mreža bila je obuhvaćena nazivom 'hram'. U hramu su živeli istoričari. Mnogi od njih provodili su život putujući, radi proučavanja, do drugih nastanjenih svetova u istom, Orionovom kraku Galaksije; sve te planete nastanili su njihovi preci pre dva ili tri miliona godina, u prederama. Istoričari nisu priznavali nikakve druge pobude za ta putovanja i istraživanja osim želje za znanjem i druženjem. Stupali su, naprosto, u vezu sa svojom davno izgubljenom rodbinom. Za tu, širu mrežu svetova imali su ime, stranu reč, 'Ekumen', što znači 'domaćinstvo'.
<BR>&nbsp;&nbsp;&nbsp;&nbsp;&nbsp;Sada je Havživa doznao da je sve ono što je u Šćeu naučio, sve njegovo ranije znanje, moglo biti označeno etiketom: tipična seoska kultura severozapadne obale Južnog kontinenta. Doznao je da verovanja, običaji, sistemi rodbinskih veza, tehnologija, kao i intelektualni organizacioni obrasci, jesu u raznim pueblima međusobno sasvim različiti, ludo različiti, mnogi sasvim bizarni - kao onaj u Šćeu - i znao je, takođe, da se takvi sistemi mogu naći na svim onim poznatim planetama gde ljudska populacija živi izdeljena u male, postojane zajednice sa tehnologijom prilagođenom prirodnoj životnoj okolini, sa niskim, ali postojanim natalitetom, i sa konsenzusom kao osnovicom političkog života.
<BR>&nbsp;&nbsp;&nbsp;&nbsp;&nbsp;Isprva ga je takvo znanje duboko uznemiravalo. Bilo je bolno. Navodilo ga je na stid i bes. Prvo je zaključio da istoričari prikrivaju ovo znanje od sela; posle nekog vremena došao je do uverenja da sela prikrivaju to znanje od sopstvenog naroda. Optuživao je; njegovi nastavnici su blago poricali. Ne, govorili su. Tebe su učili da izvesne stvari jesu istinite i potrebne; i one to zaista jesu. Te stvari su lokalno znanje Šćea.
<BR>&nbsp;&nbsp;&nbsp;&nbsp;&nbsp;To su detinjasta, iracionalna verovanja! - rekao je on. Pogledali su ga tako da je njemu odmah bilo jasno da je rekao nešto detinjasto, iracionalno.
<BR>&nbsp;&nbsp;&nbsp;&nbsp;&nbsp;Lokalno znanje nije delimično znanje, rekoše mu. Znati se može na različite načine. Svaki oblik znanja ima svoje prednosti, nedostatke, nagrade i kazne. Istorijsko i naučno znanje jesu jedan način da se znanje ima. Kao i lokalno znanje, moraju se učiti. Niko u pueblima ne drži nastavu iz onog načina znanja koji postoji u Domaćinstvu, Ekumenu, ali ekumensko znanje, ipak, niko nije ni skrivao od vas. Nisu to činili tvoji; nismo ni mi. Svako na Hainu, u svakom naselju na planeti, ima pristup do hrama, a to znači i do svih informacija.
<BR>&nbsp;&nbsp;&nbsp;&nbsp;&nbsp;Ovo je bilo istinito; znao je da jeste. Mogao je i sam doznati, na ekranima hrama u Šćeu, sve ovo što uči sada. Neki od njegovih sadašnjih kolega tačno to su učinili, samoučki su ovladali načinima učenja sa ekrana i prodrli u istoriju pre nego što su ijednog istoričara videli.
<BR>&nbsp;&nbsp;&nbsp;&nbsp;&nbsp;Knjige, međutim, knjige koje su telo istorije, njena trajna stvarnost, u Šćeu jedva da su postojale, pa njegov gnev u tome potraži opravdanja. Vi nam knjige ne date, krijete od nas sve knjige biblioteke Haina! Ne, rekoše mu blago. Puebli su se opredelili da nemaju mnogo knjiga. Više vole živo znanje, ono koje se govori u ličnom prisustvu ili na ekranu, ono koje prelazi sa daha na dah, sa jednog živog uma na drugi. Zar bi se ti odrekao onog što si na taj način učio? Zar je to manje znanje, ili lošije, od onog što ovde dobijaš iz knjiga? Postoji više od jedne vrste znanja, rekoše istoričari.
<BR>&nbsp;&nbsp;&nbsp;&nbsp;&nbsp;U trećoj godini studija Havživa je zaključio da postoji više vrsta ljudi. Seljaci, sposobni da prihvate činjenicu da je postojanje u osnovi proizvoljno, obogaćuju svet intelektualno i duhovno. Oni kojima misterija nije dovoljna, verovatnije će biti od koristi kao istoričari, koji će obogaćivati svet intelektualno i materijalno.
<BR>&nbsp;&nbsp;&nbsp;&nbsp;&nbsp;U međuvremenu, on se sasvim navikao na ljude koji nemaju rodbinsku lozu, niti ikakve rođake, niti su vernici ijedne vere. Ponekad je sebi govorio, sav zažaren od ponosa: "Ja sam građanin sveukupne istorije, miliona godina hainske istorije, a moja je zemlja cela Galaksija!" U drugim trenucima imao je osećanje da je ubogo malen, a tada bi ostavio knjige i ekrane i otišao da potraži društvo kod studenata, a naročito kod studentkinja, koje su bile tako prijateljski nastrojene, tako druželjubive.
<BR>
<BR>&nbsp;&nbsp;&nbsp;&nbsp;&nbsp;Sa dvadeset četiri godine, Havživa, koga su sada zvali samo Živ, imao je iza sebe već i jednu celu godinu na planeti Ve, u Ekumenskoj školi.
<BR>&nbsp;&nbsp;&nbsp;&nbsp;&nbsp;Ve je planeta sledeća od sunca, posle Haina; kolonizovana je pre mnogo eona. Bio je to prvi korak ogromnog hainskog širenja u prederama. Kroz mnogo je faza prošao svet Ve, kao ravnopravni ili neravnopravni partner hainske civilizacije; u Havživinom vremenu, jedini stanovnici na Veu bili su istoričari i tuđini.
<BR>&nbsp;&nbsp;&nbsp;&nbsp;&nbsp;U svom sadašnjem raspoloženju (poslednjih stotinak hiljada godina), Hainci su gledali da se mnogo ne mešaju u veanska posla, i zato su pustili da se Ve vrati svojoj normalnoj klimi, koja je hladna, suva i sumorna - za ljude podnošljiva, ali ipak takva da joj se mogu obradovati samo oni sa teranskog Altiplanoa ili sa visija Čifvora. Živ je krenuo na višednevno izletničko putovanje pešice kroz ovaj strogi pejzaž sa svojom pratiljom, prijateljicom i ljubavnicom, Tiu.
<BR>&nbsp;&nbsp;&nbsp;&nbsp;&nbsp;Upoznali su se dve godine pre toga, u Kathadu. U to vreme Živ se još valjuškao u radosti što su mu sad dostupne sve žene i što je on dostupan svim ženama; tek mu je postepeno, tokom dužeg vremena, svanulo da on tu slobodu ima. Meža mu je blago nabacila jedno upozorenje s tim u vezi. "Pomislićeš da nema nikakvih pravila", rekla je. "Uvek postoje pravila." A on je bio svestan uglavnom svog sve neustrašivijeg i sve nemarnijeg kršenja negdašnjih pravila. Nije svaka htela seks, niti je svaka htela seks sa muškarcima; to je ubrzo otkrio. Ipak, ostala mu je na raspolaganju beskrajna raznovrsnost. Ustanovio je da njega smatraju privlačnim. A to što je Hainac, predstavljalo je jasnu prednost kod tuđinki.
<BR>&nbsp;&nbsp;&nbsp;&nbsp;&nbsp;Genetska promena koja je Haincima dala sposobnost da kontrolišu svoju plodnost nije bila neko jednostavno presecanje i lepljenje dva gena; moralo se obaviti duboko, korenito preustrojavanje ljudske fiziologije. Za ovaj posao, i za učvršćenje dobijenog ishoda, bilo je potrebno bar dvadeset pet pokolenj, govorili su istoričari Haina, uvereni da znaju približno koji koraci su bili potrebni za takav preobražaj. Kako god da su to Hainci u davnoj prošlosti uradili, uradili su samo za sebe, a ne i za koloniste poslate ka drugim svetovima. Prepustili su novim naseljenim svetovima da sami nalaze rešenja za Prvi problem heteroseksualnosti. A rešenja su se našla, dabome, i to raznovrsna i domišljata; ali u svim dotadašnjim varijantama, za izbegavanje začeća bilo je potrebno da čovek nešto uradi, ili da mu nešto bude urađeno, ili da nešto uzme ili upotrebi. Jedini slučaj kad to ne moraš ostao je - da imaš seks sa Haincem.
<BR>&nbsp;&nbsp;&nbsp;&nbsp;&nbsp;Živ se silno naljutio kad ga je jedna devojka sa Beldena pitala da li je on baš siguran da ona s njim neće zatrudneti. "Otkud znaš? pitala ga je. "Da ja ipak uzmem pilulicu, čisto da budem bezbedna." Uvređen do srži svoje muškosti, on se otpetljao od nje, rekao: "Možda je jedino bezbedno da nisi sa mnom" i izišao krutim koracima. Na sreću, nijedna druga nije dovela u pitanje njegov integritet, pa je Živ srećno krstario dalje, sve dok nije naleteo na Tiu.
<BR>&nbsp;&nbsp;&nbsp;&nbsp;&nbsp;Nije bila tuđinka, žena iz svemira. On je namerno tražio baš žene iz drugih zvezdanih sistema; spavati sa takvom, to je ne samo gaženje pravila, nego je i egzotično. Ovo je Živ objašnjavao kao 'obogaćivanje znanja', što bi, navodno, svaki istoričar trebalo da želi. Međutim, Tiu beše Hainka. Rođena i odgajena u Darandi, kao i njeni preci pre nje. Bila je istoričarsko dete, baš kao što je on bio dete jednog naroda. Vrlo brzo je otkrio da ta veza i ta podela između njih dvoje predstavljaju nešto daleko veće od onoga sa tuđinkama: da nesličnost njega i Tiu jeste istinska različitost, i da sličnost njega i Tiu jeste istinska srodnost. Tiu je bila ona zemlja koju je on toliko želeo upoznati da je, zbog toga, svoju sopstvenu zemlju napustio. Tiu je bila ono za čim je tragao.
<BR>&nbsp;&nbsp;&nbsp;&nbsp;&nbsp;A ono što je Tiu imala - to se njemu tako činilo - bila je savršena ravnoteža. Kad je bio sa njom, osećao je da prvi put u životu uči da hoda. Da hoda kao ona: bez napora, nesamosvesno kao životinja, a ipak i svesno, pažljivo, imajući na umu šta bi sve moglo Tiu izbaciti iz ravnoteže, koristeći ovo znanje kao što hodači po žici koriste svoje dugačke motke... Ovo je, pomišljao je, ovo je žiteljka prave slobode uma, ovo je žena slobodna da bude u punoj meri ljudsko biće; ovo je gracioznost savršena u savršenoj odmerenosti.
<BR>&nbsp;&nbsp;&nbsp;&nbsp;&nbsp;Bio je potpuno srećan kad je bio sa njom. Dugo nije ništa više ni tražio: ništa, osim da bude sa njom. A ona je dugo zazirala od njega, bila nežna, ali daleka. Smatrao je da ona ima puno pravo da se drži na udaljenosti. Dečko sa sela, drugar kome nije jasno ko mu je ujak, a ko otac - Živ je znao da je on ovde to, bar u očima zlobnih i nesigurnih ljudi. I pored svog ogromnog znanja o raznim ljudskim načinima postojanja, istoričari zadržavaju u sebi i ogromnu ljudsku sposobnost za mržnju prema drugima i drugačijima. Tiu nije imala takvih predrasuda, ali šta je on imao njoj da ponudi? Već je imala sve, i bila sve. Bila je celovita. Zašto bi ga ona pogledala? Kad bi mu samo dopustila da on nju gleda, da bude s njom - šta ćeš više.
<BR>&nbsp;&nbsp;&nbsp;&nbsp;&nbsp;A ona ga je gledala, i sviđao joj se, smatrala je da je privlačan i pomalo zastrašujući. Videla je koliko on nju želi, shvatala koliko mu je potrebna, koliko ju je, i ne znajući, pretvorio u središte svog života. A to ne može tako biti. Ona zato odluči da odsad bude hladna, da ga odvrati. Poslušno je prihvatio to. Nije moljakao. Prestao je dolaziti kod nje i ostao daleko.
<BR>&nbsp;&nbsp;&nbsp;&nbsp;&nbsp;Ali posle petnaest dana je došao i rekao joj: "Tiu, ne mogu da živim bez tebe", a ona, znajući da je Živ rekao naprosto istinu, reče: "Onda živi sa mnom, neko vreme." Jer njoj je već danima nedostajala ona strast kojom je on ispunjavao vazduh. Svi ostali ljudi izgledali su tako pitomi, tako uravnoteženi.
<BR>&nbsp;&nbsp;&nbsp;&nbsp;&nbsp;Vođenje ljubavi bilo im je zadovoljstvo neposredno, ogromno i stalno. Tiu se nije mogla dovoljno načuditi sama sebi: otkud to da je on njoj takva opsednutost, kako to da mu ona dopušta da je toliko daleko odvuče od njene orbite. Nije nikada očekivala da će obožavati ikoga, a kamoli biti obožavana. Živela je urednim životom, u kome su kontrole individualne i unutrašnje, a ne društvene i spoljašnje kao u Živovom životu u Šćeu. Znala je šta želi da bude i radi. Imala je u sebi pravac, kompas uperen tačno na sever, po kome se uvek mogla orijentisati. Njihova prva godina zajedno bila je niz neprestanih pomeranja i premeštanja u njihovom odnosu, nešto kao ljubavni ples, uzbudljiv, nepredvidljiv i ekstatičan. Tiu, veoma postupno, poče da se opire toj napetosti, žestini, ekstazi. Divno je, ali nije u redu, pomišljala je. Htela je krenuti dalje. Onaj postojani pravac u njoj poče je odvlačiti, još jednom, od Živa. A Živ se sada poče boriti na život i smrt protiv toga.
<BR>&nbsp;&nbsp;&nbsp;&nbsp;&nbsp;To je činio i sada, posle jednog dugog dana pešačenja kroz pustinju Asu Asi na Veu, u njihovom čudesno toplom šatoru getenske izrade. Suv, leden vetar jaukao je među liticama od grimiznog kamena, iznad njih; a litice behu izglačane beskonačnim vetrušinama, izglačane do sjaja, kao da su lakirane. Videlo se, takođe, da su klesane, da ih je neka izgubljena civilizacija svojevremeno rezala prema nekoj ogromnoj geometriji.
<BR>&nbsp;&nbsp;&nbsp;&nbsp;&nbsp;Tiu i Živ mogli su biti brat i sestra, dok su sedeli u sjaju svoje čabejske peći: crvenkasta bronzana boja kože bila im je ista, i jednaku su crnu, sjajnu kosu imali, isti fini, kompaktan tip tela. Pueblansko dostojanstvo i tihost Živovih postupaka nalazili su u njoj odgovore artikulisane, brže, življe.
<BR>&nbsp;&nbsp;&nbsp;&nbsp;&nbsp;Ali sad ona progovori polako, maltene kruto.
<BR>&nbsp;&nbsp;&nbsp;&nbsp;&nbsp;"Nemoj me prisiljavati da biram, Žive", reče ona. "Još od kad sam krenula na Škole, želela sam ići na Teru. A i pre toga. Još kao mala. Celog života sam to želela. Sad su mi ponudili to što želim, to ka čemu sam radila. Kako možeš zatražiti od mene da odbijem?"
<BR>&nbsp;&nbsp;&nbsp;&nbsp;&nbsp;"Ne tražim."
<BR>&nbsp;&nbsp;&nbsp;&nbsp;&nbsp;"Ali bi hteo da ja odložim polazak. U tom slučaju, mogla bih zauvek izgubiti mogućnost da odem. Verovatno ne. Ali čemu rizik - zbog jedne godine? Možeš sledeće godine krenuti za mnom!"
<BR>&nbsp;&nbsp;&nbsp;&nbsp;&nbsp;On ne reče ništa.
<BR>&nbsp;&nbsp;&nbsp;&nbsp;&nbsp;"Ako budeš hteo", dodade ona kruto. Uvek je bila i previše spremna da se odrekne svog prava na njega. Možda nikad nije sasvim poverovala da je on voli. Nije o sebi mislila kao o osobi pogodnoj da se voli, niti vrednoj tako strastvene odanosti kao što beše njegova odanost, od koje je zazirala, pred kojom se osećala kao da je ona, Tiu, nedovoljna i lažna. Njeno samopoštovanje bilo je intelektualno. "Ti me pretvaraš u nekog boga", rekla mu je jednom prilikom i nije ga razumela kad je on odgovorio srećno-ozbiljno: "Mi zajedno činimo jednog boga."
<BR>&nbsp;&nbsp;&nbsp;&nbsp;&nbsp;"Žao mi je", reče on sada. "To je drugi oblik razuma. Ti bi to mogla nazvati i praznoverje, ako želiš. Ne mogu se ja tome odupreti, Tiu. Tera je sto četrdeset svetlosnih godina udaljena. Ako odeš, ja ću biti mrtav pre nego što ti stigneš tamo."
<BR>&nbsp;&nbsp;&nbsp;&nbsp;&nbsp;"Nećeš! Živećeš još jednu godinu ovde, onda ćeš i ti poći na isti put i stići godinu dana posle mene!"
<BR>&nbsp;&nbsp;&nbsp;&nbsp;&nbsp;"Znam ja to. Čak i u Šćeu smo to učili", reče on strpljivo. "Ali ja sam sujeveran. Mi umiremo jedno za drugo, ako pođeš. Čak i u Kathadu, učili ste to."
<BR>&nbsp;&nbsp;&nbsp;&nbsp;&nbsp;"Ja nisam. A nije ni tačno. Kako možeš zahtevati da propustim ovu priliku zbog nečeg što i sam nazivaš praznoverje? Budi pošten!"
<BR>&nbsp;&nbsp;&nbsp;&nbsp;&nbsp;Posle dugog ćutanja, on klimnu glavom.
<BR>&nbsp;&nbsp;&nbsp;&nbsp;&nbsp;Sedela je pogružena, znajući da je pobedila. Da je pobedila gadno.
<BR>&nbsp;&nbsp;&nbsp;&nbsp;&nbsp;Posegnula je rukom preko praznog prostora ka njemu, pokušavajući da uteši i njega i sebe, uplašena tim mrakom u njemu, tim njegovim jadom, tim nemim prihvatanjem izdaje. Ali to nije izdaja - Tiu odmah odbaci tu reč. Neće ona njega izdati. Oni su u ljubavi. Oni se vole. Godinu, najviše dve posle nje, krenuće i on. Odrasli su, ne smeju se držati jedno za drugo kao deca. Veze odraslih ljudi zasnivaju se na uzajamnoj slobodi, uzajamnom poverenju. Govorila je sve te stvari i sebi, dok ih je govorila njemu. On reče, da, i zagrli je i uteši. Te noći, u potpunoj tišini pustinje, dok mu je krv pevala u ušima, ležao je budan i mislio: 'Umrlo je nerođeno. Nikad nije ni začeto.'
<BR>&nbsp;&nbsp;&nbsp;&nbsp;&nbsp;Proveli su zajedno još nekoliko nedelja u svom stančiću u Školi pre nego što je Tiu krenula na put. Vodili su ljubav obazrivo, nežno, pričali o istoriji, ekonomiji i etnologiji, nastojali su da budu nečim stalno zauzeti. Tiu se morala pripremati za rad sa ekipom sa kojom će ići, proučavati teranske pojmove o hijerarhiji; Živ je morao pisati stručni rad o stvaranju društvene energije na Verelu. Radili su naporno. Njihovi prijatelji prirediše Tiui veliku oproštajnu zabavu. Sutra Živ ode sa njom u grad Ve Port. Ona ga je ljubila i grlila i govorila mu da požuri, da pohita, da dođe na Teru. On vide njen ulazak u veliku letelicu koja će je preneti do NAFAL broda što čeka na orbiti. Onda se Živ vrati u stančić u Južnom studentskom gradu njihove Škole. Tamo ga jedan prijatelj tri dana kasnije nađe kako, za radnim stolom, sedi u nekom čudnom stanju, pasivan; sposoban da govori samo vrlo malo i sporo, ili nimalo; nesposoban da jede ili pije. I sam seoskoga roda, prijatelj prepoznade to stanje i pozva vrača (na Hainu se za to zanimanje ni danas ne kaže da ga vrše 'lekari' ili 'medicinari'). Pošto je ustanovio da je Živ iz jednoga od južnih puebla, vrač uzviknu: "Havživa! Bog ne može umreti u tebi ovde!"
<BR>&nbsp;&nbsp;&nbsp;&nbsp;&nbsp;Posle dugog vremena, mladić reče tiho, glasom koji nije zvučao kao njegov glas: "Meni je potrebno da idem kući."
<BR>&nbsp;&nbsp;&nbsp;&nbsp;&nbsp;"To nije moguće sada", reče vrač. "Ali možemo spremiti molitvu-ostajnicu, dok ja nađem osobu koja bi se mogla obratiti tom bogu." I odmah uputi poziv svim studentima koji su nekad bili pripadnici južnih Naroda. Četvoro se odazva. Celu noć su odsedeli sa Havživom napevajući molitvu za ostajanje, na dva jezika i četiri narečja, i tek pri kraju im se pridruži Havživa na svom, petom narečju; šaputao je promuklo, onda se srušio i spavao sledećih trideset sati.
<BR>&nbsp;&nbsp;&nbsp;&nbsp;&nbsp;Probudio se u svojoj sobi. Neka starica je, pokraj njega, vodila razgovor ni sa kim. "Nisi ovde", reče ona. "Ne, pogrešio si. Ne možeš umreti ovde. Ne bi bilo u redu, bilo bi sasvim pogrešno. Znaš to. Ovo je pogrešno mesto. Ovo je pogrešan život. Znaš to! Šta ćeš ti ovde? Zalutao si? Želiš znati kako da se vratiš kući? Evo puta. Slušaj." Ona poče pevati glasom tankim, maltene bez ikakve melodije, maltene bez reči, ali ipak pesmu, Havživi poznatu kao da ju je nekada davno naučio. On ponovo zaspa, a stara žena nastavi da priča ni sa kim.
<BR>&nbsp;&nbsp;&nbsp;&nbsp;&nbsp;Kad se opet probudio, nije više bila tu. Nikada nije saznao ko je ona, ni odakle je; nije ni pitao. Ali govorila je i pevala njegovim jezikom, i to narečjem šćeanskim.
<BR>&nbsp;&nbsp;&nbsp;&nbsp;&nbsp;Sad više nije bilo umiranje pred njim; ali mu je bilo veoma loše. Vrač mu je naredio da ode u bolnicu u Tesu, najlepšem mestu na Veu; Tes beše oaza brdima zaklonjena, sa vrelim izvorima, tako da je mesna klima bila blaga; tu je uspevalo i šumsko drveće i cveće. U Tesu ispod veličanstvenog drveća krivudaju stazice bez kraja, postoje topla jezera u kojima možeš plivati zauvek, i maglene bare sa kojih ptice uzleću kričeći, i vreli izvori vodenom parom zaogrnuti, i hiljadu vodopada čiji su glasovi jedini zvuci u noći. Tamo ga poslaše, da tamo i ostane sve dok se ne oporavi.
<BR>&nbsp;&nbsp;&nbsp;&nbsp;&nbsp;Posle dvadesetak dana u Tesu, on poče govoriti u snimač; sedeo bi tako na suncu, na pragu svoje kućice okružene travama i papratima, na jednom proplanku, i razgovarao tiho, pomoću te mašine, sam sa sobom.
<BR>&nbsp;&nbsp;&nbsp;&nbsp;&nbsp;"Ono iz čega odabiraš, da bi svoju priču ispričao, to je ništa manje nego sve", reče on, gledajući grane starog, mrkog drveća ocrtane naspram neba. "Ono od čega izgrađuješ svoj svet, svoj lokalni, razumljivi, racionalni, koherentni svet, jeste ništa manje nego sve. Prema tome, svako odabiranje je proizvoljno. Svako znanje je delimično - predstavlja, štaviše, delić infinitezimalno malen. Razum je mreža koja se u okean baca. Ako izvuče neku istinu, to je samo odlomak, samo nešto što se pogledom nazre na trenutak, samo jedan svetlucaj cele istine. Sve ljudsko znanje je lokalno. Svaki život, svaki ljudski život, jeste lokalna, proizvoljna, beskrajno malena, trenutna iskrica svetlosti odražene od..." Njegov glas zastade; a tišina proplanka okruženog ogromnim stablima nastavi se.
<BR>&nbsp;&nbsp;&nbsp;&nbsp;&nbsp;Posle četrdeset pet dana vratio se u Školu. Uzeo je novi stan. Promenio je polje studija, napustio sociologiju, Tiuino polje, i prešao na trening za ekumensku službu, što vodi ka sasvim drugačijem poslu, iako intelektualno bliskom. Ova promena morala je produžiti njegov boravak u Školi za bar još jednu godinu, a potom bi on, ako se dobro pokaže, mogao dobiti zaposlenje u Ekumenu. Dobro se pokazao, pa su ga posle dve godine pitali, na onaj učtiv način kako to ekumenski savetnici čine, da li bi voleo da ide na Verel. Da, rekao im je on; voleo bi. Prijatelji spremiše veliku oproštajnu zabavu za njega.
<BR>&nbsp;&nbsp;&nbsp;&nbsp;&nbsp;"Ja mislila da je tvoj cilj Tera", reče jedna od njegovih manje proniciljivih koleginica iz istog odeljenja. "Sve ono o ratu, robovanju, klasama, kastama, polu - zar to nije teranska istorija?"
<BR>&nbsp;&nbsp;&nbsp;&nbsp;&nbsp;"To je verelska današnjica", odvrati Havživa.
<BR>&nbsp;&nbsp;&nbsp;&nbsp;&nbsp;Više nije bio Živ. Iz bolnice se vratio kao Havživa.
<BR>&nbsp;&nbsp;&nbsp;&nbsp;&nbsp;Neko drugi je nepronicljivoj koleginici stao na nogu, ali ona na to nije obratila pažnju. "A ja mislila ti ćeš ići tamo gde je otišla Tiu", nastavi ona. "Mislila sam da zato ne spavaš ni sa kim. Bože, da sam samo znala!" Drugima su se lica malčice trznula od nelagodnosti, ali se Havživa osmehnuo i zagrlio tu koleginicu kao da joj se izvinjava.
<BR>&nbsp;&nbsp;&nbsp;&nbsp;&nbsp;U njegovom umu, stvar je bila sasvim bistra. Kao što je on izneverio i napustio Ijan Ijan, tako je Tiu izneverila i napustila njega. Nema tu ni povratka, a ni odlaska napred. Znači, on mora skrenuti u stranu. Iako pripada Narodu, ne može više sa Narodom živeti; iako je postao istoričar, ne želi ni sa istoričarima živeti. Zato mora u tuđinu.
<BR>&nbsp;&nbsp;&nbsp;&nbsp;&nbsp;Nije se nadao nikakvoj radosti. Ja sam, po tom pitanju, zabrljao stvar, mislio je. Ali je znao da su njegov život ispunile dve dugotrajne, jake discipline, ona sa bogovima, i ova druga sa istorijom; da je, tako, stekao neuobičajeno znanje, i da bi ono moglo biti od koristi, negde; a takođe je znao da pravi način da se znanje upotrebi jeste da se ide ka ispunjenju.
<BR>&nbsp;&nbsp;&nbsp;&nbsp;&nbsp;Dan pre polaska dođe mu vrač u posetu, pregleda ga, a onda ostade neko vreme, samo sedeći, ništa ne govoreći. Havživa isto tako. Odavno se navikao na ćutanja, pa je i sad ponekad zaboravljao da među istoričarima ćutanje nije uobičajeno.
<BR>&nbsp;&nbsp;&nbsp;&nbsp;&nbsp;"Šta nije u redu?" upita vrač. To zazvuča kao retoričko pitanje, tako je zamišljenim tonom izgovoreno bilo; Havživa, u svakom slučaju, ne odgovori.
<BR>&nbsp;&nbsp;&nbsp;&nbsp;&nbsp;"Molim te, ustani", reče vrač, a kad Havživa ustade, reče mu: "Sad malo hodaj." Havživa, praćen vračevim pogledom, načini nekoliko koraka. "Izvan ravnoteže si", reče vrač. "Da li si to znao?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mogao bih spremiti molitvu-ostajnicu za večeras."
<BR>&nbsp;&nbsp;&nbsp;&nbsp;&nbsp;"U redu je", reč Havživa. "Ja sam uvek bio izvan ravnoteže."
<BR>&nbsp;&nbsp;&nbsp;&nbsp;&nbsp;"Nepotrebno je to", reče vrač. "Opet, moglo bi baš odlično da bude, jer ti na Verel ideš. Dakle: zbogom, za ovaj život."
<BR>&nbsp;&nbsp;&nbsp;&nbsp;&nbsp;Zagrliše se formalno, kao što to istoričari rade, naročito kada je, kao sad, potpuno sigurno da se više nikada neće videti. Havživa je tog dana morao primiti i dati mnoštvo takvih formalnih zagrljaja. Sledećeg dana se ukrcao na brod 'Terase Darande' i krenuo preko tame.
<BR>
<BR>&nbsp;&nbsp;&nbsp;&nbsp;&nbsp;Jeove
<BR>
<BR>&nbsp;&nbsp;&nbsp;&nbsp;&nbsp;Dok je on prevalio osamdeset svetlosnih godina brzinom bliskom svetlosnoj, umrli su njegova majka i njegov otac; takođe Ijan Ijan; pomrli su svi koje je on ikada poznavao u Šćeu, i svi koje je poznavao u Kathadu i na Veu. Kad njegov brod slete, svi oni već mnogo godina mrtvi behu. I dete koje je Ijan Ijan rodila odživelo je život, ostarilo i umrlo.
<BR>&nbsp;&nbsp;&nbsp;&nbsp;&nbsp;To je bilo ono znanje sa kojim je on živeo od trenutka kad je ugledao kako se Tiu ukrcava u brod, a njega ostavlja da umre. Zbog onog vrača, i ono četvoro koji su pevali za njega, i one stare žene, i zbog tesanskih vodopada, on je ostao živ; ali je živeo sa tim znanjem.
<BR>&nbsp;&nbsp;&nbsp;&nbsp;&nbsp;Izmenile su se i neke druge stvari. U vreme kad je kretao sa Vea, Verel je držao planetu Jeovu kao svoju koloniju, svet robova, divovski radni logor. A kad je on, Havživa, stigao na Verel, rat je već bio okončan, planeta Jeove proglasila je svoju nezavisnost, a robovlasništvo se već i na samom Verelu počelo raspadati.
<BR>&nbsp;&nbsp;&nbsp;&nbsp;&nbsp;Havživa je čeznuo da posmatra taj strašni i veličanstveni proces, ali ga je ambasada poslala odmah na Jeove. Pre odlaska dobio je savete od jednog Hainca koji se zvao Sohikelvenjanmurkeres Esdardon Aja. "Ako hoćeš opasnost, opasno jeste", reče on, "a ako hoćeš nadu, ima nade. Verel sebe razgrađuje, dok, istovremeno, Jeove pokušava sebe da sagradi. Ja ne znam da li će im to uspeti. Nego, da ti ja nešto kažem, Jehedarhed Havživa: veliki bogovi lutaju nekontrolisano po ova dva sveta."
<BR>&nbsp;&nbsp;&nbsp;&nbsp;&nbsp;Jeove se bio otarasio svojih gazda, vlasnika, četiri korporacije koje su tri stotine godina upravljale ogromnim plantažama sa robovskom radnom snagom; međutim, iako je tridesetogodišnji rat za nezavisnost bio završen, borbe nisu prestale. Među robljem su se, tokom oslobodilačke borbe, na vlast uzdigli mnoge poglavice i ratni predvodnici, koji su se sada borili da svoju vlast zadrže i prošire. Različite klike su ratovale i zbog pitanja da li treba sve strance zauvek isterati sa planete Jeove ili prihvatiti tuđine i učlaniti se u Ekumen. Izolacionisti su, konačno, izgubili na glasanju, pa se u staroj kolonijalnoj prestonici pojavila nova ambasada, ekumenska. Havživa u njoj provede neko vreme učeći 'jezik i manire za stolom', kako mu rekoše. Onda je ambasadorka, jedna pametna mlada Teranka po imenu Soli, poslala Havživu na jug, u područje zvano Joteber, koji je zahtevalo da bude primećeno i priznato.
<BR>&nbsp;&nbsp;&nbsp;&nbsp;&nbsp;Istorija je sramota, razmišljao je Havživa, putujući vozom kroz upropašćene pejzaže tog sveta.
<BR>&nbsp;&nbsp;&nbsp;&nbsp;&nbsp;Verelski kapitalisti koji su planetu kolonizovali takođe su je eksploatisali, kao i robobe na njoj, sasvim bezobzirno i bezumno; bila je to dugotrajna orgija zgrtanja zarade. Treba dosta vremena da se upropasti jedan svet, ali i taj se posao uraditi može. Površinski rudni kopovi i poljoprivreda sa uvek istom i samo jednom kulturom dovedoše do unakaženja i sterilizacije zemlje. Reke ostadoše zagađene, mrtve. Ogromne prašinske oluje zamračivale su istočno obzorje.
<BR>&nbsp;&nbsp;&nbsp;&nbsp;&nbsp;Gazde su pomoću straha i sile vladale plantažama. Više od sto godina dovoženi su samo muški robovi, gonjeni su da rade do smrti, a onda su dovoženi novi. Radne jedinice u tim samo muškim logorima razvile su se u plemenske hijerarhije. Konačno, kad su cene roblja na Verelu, a i cene prevoza počele da se povećavaju, korporacije su počele da kupuju i žene, kmetice, za koloniju Jeovu. Zato su sledeća dva veka ropske populacije rasle, pa su osnovani i gradovi robova, razni 'Kmetogradi' i 'Prašingradi', koji su se širili iz starih plantažnih robovskih baraka. Havživa je znao da se oslobodilački pokret prvo uzdigao među ženama u tim naseljima, kao pobuna protiv muške prevlasti, a tek se kasnije proširio u rat svih robova protiv vlasnika.
<BR>&nbsp;&nbsp;&nbsp;&nbsp;&nbsp;Voz je bio spor, stajao je u svakom gradiću: a tamo - kilometri straćara i baraka, drveće uništeno, mnoga naselja bombardovana i spaljena u ratu ali još ne obnovljena; fabrike, neke od njih samo spaljene ruševine, a druge još u pogonu, ali drevne i ruševne, rasklimane i zadimljene. Na svakoj stanici silazilo je, i u voz se guralo, na stotine ljudi; dernjali su se, dovikivali nosačima koliki će im mito dati, pentrali su se po krovovima vagona, samo da bi ih odatle grubo odgurali uniformisani stražari i policajci. Na severu tog dugačkog kontinenta video je, kao i na Verelu, mnoge ljude crne kože, plavocrne; ali kako je voz odmicao sve dalje ka jugu, takvih je bilo sve manje, i najzad u Joteberu ne vide više nijednog nego, po svim usputnim selendrama i očajnim naseljima, samo narod čija je koža bila mnogo bleđa nego njegova, neke plavičaste, prašnjave boje. Bili su to 'prašinari', potomci sto verelskih pokolenja robova.
<BR>&nbsp;&nbsp;&nbsp;&nbsp;&nbsp;Joteber je bio jedno od prvih središta oslobodilačke borbe. Od gazda su stizale odmazde, izvršavane bombama, otrovnim gasom; stradalo je na hiljade ljudi. Celi gradići su spaljeni da bi se na taj način uklonili nesahranjeni mrtvi ljudi i mrtve životinje. Ušće jedne velike reke zapušilo se od trunućih leševa. Ali sve je to bilo prošlost. Sad je Jeove bila slobodna planeta, nova članica Ekumena svetova, a Havživa je, u svojstvu podizaslanika, krenuo da pomogne narodu joteberskog područja da otpočne svoju novu istoriju. Ili, sa tačke gledanja jednog Hainca, da se vrati svojoj drevnoj istoriji.
<BR>&nbsp;&nbsp;&nbsp;&nbsp;&nbsp;Na stanici u gradu Joteberu dočekala ga je velika masa naroda koji je vikao i klicao, uskomešan, iza barikada. Vojnici i policajci sprečavali su narodu da pređe te prepreke; a sa unutrašnje strane bila je delegacija zvaničnika, u veličanstvenim odeždama, sa ešarpama koje su označavale njihova zvanja, i raznovrsno ukrašenim uniformama. Većinom su to bili ljudi krupnog rasta, dostojanstveni, pravi zvaničnici. Održani su govori dobrodošlice, svoj posao radili su reporteri i fotografi za holomrežu i za nearealne stanice. Ali se stvar nije pretvorila u cirkus. Ljudi krupnog rasta vladali su situacijom, nesumnjivo. Hteli su da njihov gost zna da je dobrodošao, da je popularan, da je - kao što reče Poglavica, u govoru kratkom ali upečatljivom - 'Izaslanik iz budućnosti'.
<BR>&nbsp;&nbsp;&nbsp;&nbsp;&nbsp;Te noći u luksuznom apartmanu u jednoj gazdaškoj stambenoj zgradi pretvorenoj u hotel, Havživa je razmišljao: kad bi oni znali da je njihov čovek iz budućnosti odrastao u pueblu i da nijedan nearealni program nije video dok nije doputovao ovde...
<BR>&nbsp;&nbsp;&nbsp;&nbsp;&nbsp;Nadao se da neće razočarati ovaj narod. Od trenutka kad je, još na Verelu, prvi put sreo ove ljude, znao je da mu se dopadaju, bez obzira na to što je njihovo društvo tako čudovišno. Behu puni životnosti i ponosa, a ovde, na Jeovi, puni snova o pravdi. Havživa je o pravdi mislio isto ono što je jedan drevni Teranin rekao o jednom drugom bogu: 'Verujem u njega zato što je nemoguć.' On prespava ovu noć dobro i probudi se u toplom, blistavom jutru, pun iščekivanja. Pođe u grad, svoj grad, da ga upozna.
<BR>&nbsp;&nbsp;&nbsp;&nbsp;&nbsp;Portir - bilo je uznemiravajuće otkriti da narod koji se tako očajno borio za slobodu ima, još i sad, poslugu - pokuša, veoma uporno, da ga navede da čeka: dok stignu kola, dok stigne vodič. Očigledno se prepao što će ovaj veliki čovek poći u grad tako rano, pešice, bez pratnje. Havživa mu objasni da želi da hoda i da to ume sasvim dobro da radi i sam; i pođe, ostavivši nesrećnog vratara koji je za njim dovikivao: "Oh, gospodine, molim Vas, izbegavajte Gradski park, gospodine!"
<BR>&nbsp;&nbsp;&nbsp;&nbsp;&nbsp;Havživa je ovo poslušao, misleći da je taj park sigurno zatvoren zbog neke svečanosti ili zbog zasađivanja nečega. Dođe na pijačni trg, gde je kupovina i prodaja bila u punom zamahu; narod ga, neizbežno, primeti. Na sebi je imao zgodnu jeovansku odeću: majicu, pantalone, lak uzan ogrtač, ali bio je jedina osoba sa crvenomrkom kožom u gradu od četiri stotine hiljada ljudi. Čim su videli njegovu kožu, njegove oči, znali su: tuđin iz svemira. Zato se on glatko izvuče sa pijace i kliznu u tihe stambene ulice, gde je mogao uživati u blagom, toplom vazduhu i u oronuloj, ali ljupkoj arhitekturi kuća iz kolonijalnog razdoblja. Zastade da se divi jednom veoma ukrašenom tualitskom hramu. Zgrada je bila u lošem stanju i, činilo se, napuštena, ali Havživa vide da kod ulaznih vrata, pred nogama kipa Majke, leži sveže cveće, prineto kao dar. Iako su joj u ratu odvalili nos, Tuala se smeškala vedro-spokojno, pomalo zrikava. Neki ljudi počeše nešto da dobacuju iza njega. Neko reče u blizini: "Govno tuđinsko, marš sa našeg sveta", onda ga uhvatiše za mišicu ruke, a noge ispod njega ritnuše ustranu. Izobličena lica, krici, sklopiše se oko njega. Ogroman, mučan grč uhvati i steže celo njegovo telo, presamiti ga u crveni mrak borbe, glasova i bola, a onda u vrtoglavo smanjivanje i gašenje svetlosti i zvuka.
<BR>
<BR>&nbsp;&nbsp;&nbsp;&nbsp;&nbsp;Jedna starica sedela je pored njega, šaputala neku pesmu maltene bez melodije. Imao je utisak da mu je ta pesma odnekud neodređeno poznata.
<BR>&nbsp;&nbsp;&nbsp;&nbsp;&nbsp;Video je da ona nešto plete. Dugo ga ona i ne pogleda; a kad ga najzad pogleda, reče: "Aha." Morao se dobro pomučiti da dovede oči u žižu, ali onda razaznade da je njeno lice plavičasto, da ima bledi, plavičasti ten. Takođe primeti da se u njenim očima beonjače ne vide.
<BR>&nbsp;&nbsp;&nbsp;&nbsp;&nbsp;Ona podesi nešto na nekom aparatu koji je bio priključen na njega negde, pa reče: "Ja sam vračara... bolničarka. Imaš potres mozga, malu frakturu lobanje, uboj na jednom bubregu, slomljenu kost u jednom ramenu i ubodnu ranu od noža u stomaku; ali biće ti sasvim dobro; ne brini se." Sve je ovo bilo na nekom stranom jeziku, ali on je, nekako, razumeo. Ili je bar razumeo ono 'ne brini se' i to poslušao.
<BR>&nbsp;&nbsp;&nbsp;&nbsp;&nbsp;Pomisli da je na 'Terasama Darande' u NAFAL modusu. Sto godina je tamo minulu u jednom rđavom snu, a nije prolazilo. Ljudi i časovnici tamo bili su bez lica. On pokuša da šapuće molitvu-ostajnicu, ali za nju nije bilo reči. Reči behu otišle nekud. Stara žena ga uze za šaku. Držala je njegovu šaku i polako, polako ga vraćala u vreme, u ovdašnje vreme, u sumračnu, tihu sobu u kojoj je sedela i plela.
<BR>&nbsp;&nbsp;&nbsp;&nbsp;&nbsp;Jutro, a na prozoru vrelo blešteće sunce. Poglavica područja Joteber stoji pokraj njegovog kreveta, prava kula od čoveka, u odeždi beloj i grimiznoj.
<BR>&nbsp;&nbsp;&nbsp;&nbsp;&nbsp;"Veoma mi je žao", reče Havživa, polako i nerazgovetno, zato što su mu i usta bila oštećena. "Glup je bio taj moj postupak, to što sam krenuo sam. Ovde je krivica u celosti moja."
<BR>&nbsp;&nbsp;&nbsp;&nbsp;&nbsp;"Zlotvori su uhvaćeni i biće im suđeno pred sudom pravde", reče Poglavica.
<BR>&nbsp;&nbsp;&nbsp;&nbsp;&nbsp;"To su mladi ljudi", reče Havživa. "Moje neznanje i glupost su uzroci tog incidenta..."
<BR>&nbsp;&nbsp;&nbsp;&nbsp;&nbsp;"Biće pokažnjavani", reče Poglavica.
<BR>&nbsp;&nbsp;&nbsp;&nbsp;&nbsp;Dnevne bolničarke su, sedeći pored njega, stalno uključivale holoekran, iz koga se dizala slika - vesti, drame. Ton su stišavale sasvim, tako da je Havživa mogao prenebreći ekran. Dođe jedno vruće popodne, u kome je Havživa gledao prozračne oblačiće kako plove lagano preko neba. Najednom bolničarka uzviknu, koristeći formalni način obraćanja osobi visokog društvenog statusa: "Oh, brzo - ako će gospodin pogledati, može videti kažnjavanje zlih ljudi koji su ga napali!"
<BR>&nbsp;&nbsp;&nbsp;&nbsp;&nbsp;Havživa posluša. Vide jedno mršavo ljudsko telo okačeno za noge, naglavačke; ruke i noge su se trzale, a creva su ispadala i prosipala se preko prsa i lica. On zajauka i pokri lice šakama. "Gasi to", reče, "gasi to!" Poče se napinjati kao da povraća i hvatati vazduh. "Vi niste ljudi!" povika na svom jeziku, na šćeanskom narečju. Neko je dolazio u sobu, odlazio. Naglo se prekide zvuk gomile koja viče. On ovlada svojim dahom i ostade da leži žmureći, ponavljajući jednu frazu iz molitve-ostajnice, opet i opet, sve dok se njegov um i telo nisu počeli primirivati i nalaziti bar malo ravnoteže negde.
<BR>&nbsp;&nbsp;&nbsp;&nbsp;&nbsp;Dođoše sa hranom; on ih zamoli da to nose napolje.
<BR>&nbsp;&nbsp;&nbsp;&nbsp;&nbsp;U sobi polumrak, samo noćno svetlo gori negde nisko na zidu, i kroz prozor nešto svetlosti grada. Uz Havživu je bila ona stara žena, noćna bolničarka. Nastavljala je, u polutami, da plete.
<BR>&nbsp;&nbsp;&nbsp;&nbsp;&nbsp;"Izvinjavam se", reče Havživa nasumce, znajući da ne zna šta im je rekao.
<BR>&nbsp;&nbsp;&nbsp;&nbsp;&nbsp;"Oh, gospon Izaslanik", reče stara, uz dugi uzdah. "Čitala sam o tvom narodu. Hainskom. Vi ne radite kao mi. Vi ne mučite i ne ubijate jedni druge. Vi živite u miru. Pitam se, pitam se kako mi izgledamo vama. Kao veštice, kao đavoli, možda."
<BR>&nbsp;&nbsp;&nbsp;&nbsp;&nbsp;"Ne", reče on, ali proguta i suzbi novi talas muke u stomaku.
<BR>&nbsp;&nbsp;&nbsp;&nbsp;&nbsp;"Kad se budeš osećao bolje, kad budeš jači, gospon Izaslanik, imaću o nečemu da razgovaram sa tobom." Glas joj beše tih, ali pun nekog potpunog autoriteta, bez napora, koji bi verovatno mogao postati formalan i zastrašujući. Havživa je poznavao neke ljude koji su celog njegovog života govorili tako.
<BR>&nbsp;&nbsp;&nbsp;&nbsp;&nbsp;"Mogu ja da slušam i sad", reče on, ali ona uzvrati: "Ne sad. Kasnije. Umoran si. Da li bi voleo da ja pevam?"
<BR>&nbsp;&nbsp;&nbsp;&nbsp;&nbsp;"Da", reče on, a ona sede i nastavi da plete i da peva bez glasa, bez melodije, samo šapatom. Imena njenih bogova bila su u toj pesmi: Tuala, Kamije. To nisu moji bogovi, pomisli on, ali sklopi oči i zaspa, bezbedan u zaljuljanoj ravnoteži.
<BR>
<BR>&nbsp;&nbsp;&nbsp;&nbsp;&nbsp;Zvala se Jeron i nije bila stara. Četrdeset sedam godina je imala. Pregrmela je trideset godina ratovanja i nekoliko masovnih gladi. Imala je veštačke zube, nešto za šta je Havživa sad prvi put čuo, i naočare sa žičanim okvirom; popravke tela nisu bile nepoznate na Verelu, ali na Jeovi malo ko može da plati za tako nešto, rekla je. Bila je veoma izmršavela, a i njena kosa bila je tanka, proređena. Držala se gordo, ali se kretala kruto zbog stare rane u levom kuku. "Svako, svako na ovom svetu ima ili metak u sebi, ili ožiljke od bičevanja, ili mu je eksplozija odnela nogu, ili ima mrtvu bebu u srcu", reče ona. "Sad si ti jedan od nas, gospon Izaslanik. Prošao si kroz vatru."
<BR>&nbsp;&nbsp;&nbsp;&nbsp;&nbsp;Oporavljao se dobro. Pet ili šest medicinskih specijalista radilo je na njegovom slučaju. Poglavica područja posećivao ga je svakih nekoliko dana, a svoje službenike mu je slao u posetu svakodnevno. Poglavica je, uvide Havživa, bio zahvalan. Skandalozni nasrtaj na predstavnika Ekumena dao je Poglavici narodnu podršku i odličan izgovor za udar protiv tvrdoglavo izolacionističke Svetske stranke, koju je vodio njegov takmac, takođe ratni predvodnik i heroj oslobodilačkog rata. Sad je Poglavica slao zažarene izveštaje o svojim pobedama u bolničku sobu podizaslanika. Holovesti su bile ispunjene samo uniformama koje trče, pucaju, letelicama koje u niskom letu jure iznad pustinjskih bregova. Šetkajući po hodnicima, prikupljajući snagu, Havživa je viđao pacijente u drugim sobama uključene žicama u nearealnu mrežu, kako 'doživljavaju' borbe, ali, naravno, uvek sa stanovišta onih sa puškama i kamerama, onih koji ubijaju.
<BR>&nbsp;&nbsp;&nbsp;&nbsp;&nbsp;Noću su ekrani bili ugašeni, mreže 'spuštene', ali je dolazila Jeron i sedela pored njega u mutnom svetlu sa prozora.
<BR>&nbsp;&nbsp;&nbsp;&nbsp;&nbsp;"Rekla si da mi imaš nešto kazati", reče on. Gradska noć beše nemirna, puna galame, muzike, glasova dole na ulici, ispod Havživinih prozora koje je ona otvorila širom da bi ulazio svež vazduh pun različitih mirisa.
<BR>&nbsp;&nbsp;&nbsp;&nbsp;&nbsp;"Jesam." Ostavila je pletenje. "Ja sam tvoja bolničarka, gospon Izaslanik, ali sam i glasnik, takođe. Kad sam čula da si ranjen, oprosti mi, ali rekla sam: 'Hvala Kamiju Gospodu, i gospi od Milosrđa!' Jer do tad nisam znala kako drugačije da prenesem poruku moju tebi, a tog trenutka sam uvidela kako ću." Njen tihi glas zastade na nekoliko trenutaka. "Petnaest godina vodila sam ovu bolnicu. Pa i tokom rata. Još ja imam nekog uticaja ovde." Opet zastade, poćuta malo. Kao i njen glas, njena ćutanja već su bila Havživi dobro znana. "Nosim poruku Ekumenu", reče ona, "od žena. Od ovdašnjih žena. Sa cele Jeove. Želimo stupiti u savez sa vama... Znam, vlada je to već učinila. Jeove se učlanila u Ekumen svetova. To znamo. Ali šta nam to znači? Šta znači ženama? Ništa. Znaš li ti šta su žene ovde, na ovom svetu? Ništa. Nisu u vladi. A žene su povele oslobodilačku borbu. Radile su za slobodu i ginule za slobodu jednako kao muškarci. Ali nisu postale generali, a sad nisu poglavice. Žene su niko. U selima, i manje nego niko, u selima su žene domaće životinje, marva za rasplođavanje. Ovde je malo bolje. Ali nije dobro. Ja sam školovana u Medicinskoj školi u Besou. Ja sam doktor medicine, a ne bolničarka. Pod gazdama, ja sam vodila ovu bolnicu. Sada bolnicu vodi jedan muškarac. Naši muškarci postadoše gazde. A mi smo ono što smo oduvek i bile. Imovina. Ne verujem da smo se za to borile u onolikom ratu. A ti šta misliš, jesmo li, gospon Izaslanik? Ja mislim da moramo izvesti još jedno oslobođenje. Moramo dovršiti posao."
<BR>&nbsp;&nbsp;&nbsp;&nbsp;&nbsp;Posle dugog ćutanja, Havživa blago reče: "Jeste li organizovane?"
<BR>&nbsp;&nbsp;&nbsp;&nbsp;&nbsp;"Oh, da. Oh, da! Isto kao u starim danima. Umemo se mi organizovati u mraku!" Malo se nasmejala. "Ali ne verujem da možemo slobodu za sebe izboriti same. Mora nastupiti promena. Muškarci misle da gazde moraju biti oni. To moraju prestati da misle. Ali jedna od stvari koje smo naučile u toku mog životnog veka jeste ova: ne možeš čoveka puškom naterati da promeni uverenja. Ubiješ gazdu, postaneš gazda umesto njega. Mi moramo tu svest da izmenimo. Staru ropsku svest, i gazdašku. To mi moramo izmeniti, gospon Izaslanik. Uz tvoju pomoć. Uz pomoć Ekumena."
<BR>&nbsp;&nbsp;&nbsp;&nbsp;&nbsp;"Ovde sam da budem spona između tvog naroda i ekumenskog. Ali trebaće mi vremena", reče on. "Potrebno je da učim."
<BR>&nbsp;&nbsp;&nbsp;&nbsp;&nbsp;"Imaš sve vreme na svetu. Mi smo svesne da gazdaški mentalitet ne možemo preokrenuti za jedan dan, a ni za jednu godinu. To je stvar obrazovanja." Izgovorila je tu reč kao svetinju. "Biće dugo vremena potrebno. Nemoj žuriti, nimalo. Nama je samo potrebno da znamo da si spreman da čuješ."
<BR>&nbsp;&nbsp;&nbsp;&nbsp;&nbsp;"Spreman sam da čujem", reče on.
<BR>&nbsp;&nbsp;&nbsp;&nbsp;&nbsp;Udahnula je duboko, prihvatila se opet pletenja. Uskoro reče: "Nas čuti, to neće biti lako."
<BR>&nbsp;&nbsp;&nbsp;&nbsp;&nbsp;Bio je umoran. Napregnutost ovog razgovora nadmašila je njegove sadašnje snage. Nije razumeo ove poslednje reči njene. Učtivo ćutanje jeste način odraslog čoveka da stavi do znanja kako nije razumeo. Zato Havživa ne reče ništa.
<BR>&nbsp;&nbsp;&nbsp;&nbsp;&nbsp;Ona ga pogleda. "Kako da ti priđemo? Vidiš, tu je problem. Kažem ti, mi smo niko i ništa. Možemo ti prići samo kao tvoja bolničarka, tvoja kućna pomoćnica, tvoja pralja. Mi se ne družimo sa poglavicama. Nismo članice nijednog saveta. Za stolom, mi smo konobarice. A banket ne jedemo."
<BR>&nbsp;&nbsp;&nbsp;&nbsp;&nbsp;"Reci mi..." Zastao je. "Reci mi kako da počnem. Ako možeš, traži da me vidiš. Dođi kako god možeš, jer... A da li je bezbedno?" Oduvek je brzo učio. "Slušaću. Učiniću koliko mogu." Ali nikada neće naučiti da bude mnogo nepoverljiv.
<BR>&nbsp;&nbsp;&nbsp;&nbsp;&nbsp;Ona se nagnu prema njemu i poljubi ga vrlo nežno u usta. Usne su joj bile lake, suve, meke.
<BR>&nbsp;&nbsp;&nbsp;&nbsp;&nbsp;"Eto, vidiš", reče, "ovo ni od jednog poglavice ne bi dobio."
<BR>&nbsp;&nbsp;&nbsp;&nbsp;&nbsp;Nastavila je da plete. On je već napola zaspao, kad ona upita: "Tvoja majka je živa, gospon Havživa?"
<BR>&nbsp;&nbsp;&nbsp;&nbsp;&nbsp;"Svi moji su umrli."
<BR>&nbsp;&nbsp;&nbsp;&nbsp;&nbsp;Ona načini jedan tihi, mali zvuk. "Ožalošćen", reče. "A oženjen nisi?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Mi ćemo ti biti majke, sestre i kćerke. Tvoj narod. Ja sam te poljubila zbog te ljubavi koja će postojati između nas. Videćeš."
<BR>
<BR>&nbsp;&nbsp;&nbsp;&nbsp;&nbsp;"Spisak osoba pozvanih na prijem, gospodine Jehedarhed", reče Doranden, Poglavicin glavni zvaničnik za vezu sa podizaslanikom.
<BR>&nbsp;&nbsp;&nbsp;&nbsp;&nbsp;Havživa na svom ručnom ekranu pregleda tu listu pažljivo, odmota je do kraja i preko kraja. Pa reče: "A ostali?"
<BR>&nbsp;&nbsp;&nbsp;&nbsp;&nbsp;"Tako mi je žao, gospodine Izaslaniče - da li je neko izostavljen? Ovo je ceo spisak."
<BR>&nbsp;&nbsp;&nbsp;&nbsp;&nbsp;"Ali ovo su sve muškarci."
<BR>&nbsp;&nbsp;&nbsp;&nbsp;&nbsp;U nemerljivo kratkom ćutanju pre nego što Doranden odgovori, Havživa oseti da celokupna ravnoteža njegovog života sada stoji na jednoj novoj ivici.
<BR>&nbsp;&nbsp;&nbsp;&nbsp;&nbsp;"Vi želite da gosti dovedu i svoje žene? Naravno! Ako je to ekumenski običaj, mi ćemo veoma rado pozvati gospe!"
<BR>&nbsp;&nbsp;&nbsp;&nbsp;&nbsp;Bilo je nečeg od mljackanja usnama, nečeg 'o-ho-ho', u načinu kako su muškarci na Jeovi izgovarali reč 'gospa'; Havživa je do tog trenutak mislio da se ta reč primenjuje samo na pripadnice vlasničke klase na Verelu. Ravnoteža se poče brzo naginjati na jednu stranu. "Kakve gospe?" upita on mršteći se. "Ja govorim o ženama. Zar one nemaju nikakvog učešća u vašem društvu?"
<BR>&nbsp;&nbsp;&nbsp;&nbsp;&nbsp;Postajao je veoma nervozan dok je to govorio, jer je sada znao da ne zna šta je u ovom društvu opasno. Ako te šetkanje po jednoj mirnoj ulici može baciti na rub smrti, onda pravljenje problema Poglavicinom zvaničniku za vezu može biti baš sasvim kobno. Doranden se svakako našao u nezgodnoj situaciji - u nokaut-situaciji: patosiran. On zausti da nešto kaže, ali zatvori usta.
<BR>&nbsp;&nbsp;&nbsp;&nbsp;&nbsp;"Pardon, gospodine Doranden", reče Havživa. "Molim, nemojte uzeti za zlo moje jadne pokušaje humora. Naravno da ja dobro znam da žene imaju svakovrsne odgovorne položaje u vašem društvu. Samo htedoh reći, načinom glupo nespretnim, da bih vrlo rado video takve žene i njihove muževe, kao i supruge ovih muškaraca, na prijemu. Osim ako stvarno pravim ogromnu grešku u vezi sa vašim običajima? Mislio sam da kod vas ne postoji segregacija polova kao na Verelu. Molio bih, ako sam pogrešio, da budete tako ljubazni da još jednom oprostite strancu-neznalici."
<BR>&nbsp;&nbsp;&nbsp;&nbsp;&nbsp;Brbljivost je pola diplomatije, to je Havživa već bio zaključio. Druga polovina je ćutljivost.
<BR>&nbsp;&nbsp;&nbsp;&nbsp;&nbsp;Doranden se sada posluži ovom drugom mogućmošću i uz nekoliko iskrenih uveravanja da će sve dobro biti, izvuče se i ode. Havživa ostade da se živcira sve do sledećeg jutra, kad se Doranden opet pojavi sa preinačenim spiskom, na kome beše još jedanaest imena, ženskih. Jedna direktorka škole, dve učiteljice, a ostale sa naznakom 'penzionisana'.
<BR>&nbsp;&nbsp;&nbsp;&nbsp;&nbsp;"Izvanredno, izvanredno!" reče Havživa. "Mogu li dodati još jedno ime?" - Naravno, naravno, koje god Vaša ekselencija želi - "Doktorka Jeron", reče on.
<BR>&nbsp;&nbsp;&nbsp;&nbsp;&nbsp;Opet ono infinitezimalno razdobčje ćutanja, i opet kao da trun prašine pade na jednu stranu terazija. Doranden je znao to ime. "Da", reče on.
<BR>&nbsp;&nbsp;&nbsp;&nbsp;&nbsp;"Dr Jeron je sedela uz mene kao bolničarka, znate, u vašoj izvrsnoj bolnici. Možda jedna obična bolničarka ne bi bila prikladan gost među takvim veoma istaknutim ljudima; ali vidim da na listi ima i nekoliko drugih lekara."
<BR>&nbsp;&nbsp;&nbsp;&nbsp;&nbsp;"Itekako", reče Doranden. Izgledao je ošamućen. Poglavica i njegovi ljudi su se privikli da prema podizaslaniku imaju patronizujući stav, iako učtiv i ne mnogo izražen. Jer, podizaslanik je invalid, mada se već dobro oporavio; žrtva; čovek mira, koji pojma nema o napadu, pa čak ni o samoodbrani; učenjak, stranac, i u svakom smislu reči ne-svetski, ili ne-ovo-svetski, čovek. Znao je da ga vide tako nekako. Iako im je on dragocen kao simbol, i kao njihovo sredstvo za postizanje određenih ciljeva, svejedno smatraju da je beznačajan čovek. On se sa njima saglašavao u pogledu činjenice, ali ne i kvaliteta, svoje beznačajnosti. Znao je, a pre nekoliko trenutaka i video, da njegovi postupci mogu, ipak, biti značajni.
<BR>
<BR>&nbsp;&nbsp;&nbsp;&nbsp;&nbsp;"Pa valjda vi razumete da ima razloga da vam se odredi telohranitelj, Izaslaniče", reče general, ne bez izvesnog nestrpljenja.
<BR>&nbsp;&nbsp;&nbsp;&nbsp;&nbsp;"Ovo jeste opasan grad, generale Denkame, je to shvatam. Opasan za svakoga. Vidim na mreži da bande mladih ljudi, poput onih koji su napali mene, lutaju ulicama, sasvim izvan policijske kontrole. Svakom detetu, svakoj ženi potrebna je straža da ih čuva. Mene bi potreslo saznanje da bezbednost, koja je pravo svakog građanina, postoji samo za mene, kao neka moja povlastica."
<BR>&nbsp;&nbsp;&nbsp;&nbsp;&nbsp;General žmirnu ali ostade iza svojih topova. "Ne možemo dozvoliti da Vas ubiju", reče.
<BR>&nbsp;&nbsp;&nbsp;&nbsp;&nbsp;Havživa je baš voleo ovakvu grubu iskrenost jeovsku. "Ne želim ja da budem ubijen", reče. "Imam jedan predlog, gospodine. Postoje policajke, žene koje su pripadnice gradskih policijskih snaga, zar ne? Nađite mi telohranitelje među takvima. Najzad, naoružana žena jednako je opasna kao naoružan muškarac, zar ne? Time bih hteo iskazati i moje poštovanje prema velikoj ulozi koju su žene imale u borbi za slobodu Jeove, kao što Poglavica pomenu onako rečito u svome govoru juče."
<BR>&nbsp;&nbsp;&nbsp;&nbsp;&nbsp;General ode sa licem od livenog gvožđa.
<BR>&nbsp;&nbsp;&nbsp;&nbsp;&nbsp;Havživi se policajke koje su došle da mu budu telohranitelji nisu osobito dopale. Bile su to grube, tvrde žene, nimalo prijateljski nastrojene, a govorile su nekim narečjem koji je on jedva uspevao razumeti. Nekoliko njih imale su decu kod kuće, ali nisu htele govoriti o svojoj deci. Bile su žestoko delotvorne. Havživa je sad bio dobro zaštićen. Dok je išao po gradu sa tim pratiljama hladnih očiju, primetio je da ga narod počinje gledati drugačije: malo razonođeno, malo drugarski. Čuo je kad je neki deda na pijaci rekao: "Taj drugar ima pameti."
<BR>
<BR>&nbsp;&nbsp;&nbsp;&nbsp;&nbsp;Svako je za Poglavicu govorio 'Poglavica', uvek, sem kad je on prisutan. "Gospodine predsedniče", reče Havživa, "ovde u pitanju zaista nisu, ni u najmanjoj meri, ekumenska načela, niti hainski običaji. Ni jedno, ni drugo ne bi trebalo da bude od ikakvog značaja, ikakve težine, ovde na Jeovi. Ovo je vaš svet."
<BR>&nbsp;&nbsp;&nbsp;&nbsp;&nbsp;Poglavica klimnu glavom samo jednom, masivno.
<BR>&nbsp;&nbsp;&nbsp;&nbsp;&nbsp;"U koji", nastavi Havživa, sada nenadmašno govorljiv, "počinju pristizati doseljenici sa Verela, kojih će biti i mnogo više, zato što verelska vladajuća klasa pokušava da smanji revolucionarni pritisak tako što dozvoljava sve većem broju potlačenih da emigriraju. Vi, gospodine, znate daleko bolje nego ja kakve će mogućnosti, ali i probleme, taj veliki priliv ljudi doneti Joteberu. Dakako, bar polovina doseljenika biće ženskog pola, a ja mislim da je vredna naše pažnje činjenica da postoji velika razlika između Verela i Jeove u takozvanom sazdavanju polova - naime uloga, očekivanja, ponašanja i odnosa muškaraca i žena. Među verelskim imigrantima većina onih koji donose odluke, većina onih na položajima autoriteta, biće žene. Koliko je meni poznato, u Savetu Hame devet desetina članova su žene. Njihovi predstavnici i pregovarači većinom su žene. Ti ljudi ulaze u jedno društvo kojim upravljaju, i u čije ime govore, isključivo muškarci. Mislim da tu postoji mogućnost da dođe do nesporazuma i sukoba, osim ako se situacija unapred ne razmotri pažljivo. Možda bi postavljanje izvesnog broja žena da budu predstavnice..."
<BR>&nbsp;&nbsp;&nbsp;&nbsp;&nbsp;"Među robovima na Starom Svetu", reče Poglavica, "žene su bile poglavice. Kod nas, muškarci su poglavice. To je tako. Roblje Starog Sveta biće u Novom Svetu slobodno."
<BR>&nbsp;&nbsp;&nbsp;&nbsp;&nbsp;"A žene, gospodine Predsedniče?"
<BR>&nbsp;&nbsp;&nbsp;&nbsp;&nbsp;"Žena slobodnog čoveka je slobodna", reče Poglavica.
<BR>
<BR>&nbsp;&nbsp;&nbsp;&nbsp;&nbsp;"Pa, ako je tako", reče Jeron, i uzdahnu svojim dubokim uzdahom, "moraćemo, valjda, da dignemo nešto prašine."
<BR>&nbsp;&nbsp;&nbsp;&nbsp;&nbsp;"A to prašinari dobro rade", reče Dobibe.
<BR>&nbsp;&nbsp;&nbsp;&nbsp;&nbsp;"Onda bar da dignemo veoma mnogo prašine", reče Tualjan. "Jer, šta god mi preduzele, oni će pošizeti. Urlaće, vrištaće da su lezbejke krenule da uštroje muškarce i pobiju muške bebe. Ako pet nas počnu pevati neku prokletu pesmu, u nearealnim vestima biće saopšteno da je pet stotina nas krenulo sa automatskim puškama da sruši civilizaciju na Jeovi. Onda ja kažem, navalimo ljudski. Neka pet hiljada žena ide i peva. Da zaustavljamo vozove. Ležimo na šinama. Pedeset hiljada žena leži na šinama svud u Joteberu. A?"
<BR>&nbsp;&nbsp;&nbsp;&nbsp;&nbsp;Ovaj sastanak (joteberskog gradskog i područnog društva za pomoć u obrazovanju) držan je u učionici jedne gradske škole. Dve Havživine telohraniteljke, u civilnoj odeći, čekale su neupadljivo u holu škole. Četrdeset žena i Havživa behu nagurani na male stolice privezane za mrežne, sada prazne, ekrane.
<BR>&nbsp;&nbsp;&nbsp;&nbsp;&nbsp;"Sa kakvim zahtevima?" upita Havživa.
<BR>&nbsp;&nbsp;&nbsp;&nbsp;&nbsp;"Tajno glasanje!"
<BR>&nbsp;&nbsp;&nbsp;&nbsp;&nbsp;"Ukidanje diskriminacije na poslu!"
<BR>&nbsp;&nbsp;&nbsp;&nbsp;&nbsp;"Plate za naš rad!"
<BR>&nbsp;&nbsp;&nbsp;&nbsp;&nbsp;"Tajno glasanje!"
<BR>&nbsp;&nbsp;&nbsp;&nbsp;&nbsp;"Brigu o deci!"
<BR>&nbsp;&nbsp;&nbsp;&nbsp;&nbsp;"Tajno glasanje!"
<BR>&nbsp;&nbsp;&nbsp;&nbsp;&nbsp;"Poštovanje!"
<BR>&nbsp;&nbsp;&nbsp;&nbsp;&nbsp;Havživin beležač je sve snimao, ludo prezaposlen. Žene su još neko vreme vikale, a onda se stišale i počele opet razgovarati.
<BR>&nbsp;&nbsp;&nbsp;&nbsp;&nbsp;Jedna od telohraniteljki obratila se Havživi dok ga je vozila kući. "Gospodine", reče ona. "To sve učiteljice?"
<BR>&nbsp;&nbsp;&nbsp;&nbsp;&nbsp;"Da", reče on. "Na neki način."
<BR>&nbsp;&nbsp;&nbsp;&nbsp;&nbsp;"Vrag nosi", reče ona. "Drugačije nego bile."
<BR>
<BR>&nbsp;&nbsp;&nbsp;&nbsp;&nbsp;"Jehedarhed! Šta ti, kog vraga, radiš tamo dole?"
<BR>&nbsp;&nbsp;&nbsp;&nbsp;&nbsp;"Gospođo?"
<BR>&nbsp;&nbsp;&nbsp;&nbsp;&nbsp;"Bio si na vestima. Zajedno sa otprilike milion žena koje leže po šinama, i preko pista za letelice, i vezuju se oko Predsednikove rezidencije. A ti pričaš sa njima i smeškaš se."
<BR>&nbsp;&nbsp;&nbsp;&nbsp;&nbsp;"Bilo je teško ne činiti to."
<BR>&nbsp;&nbsp;&nbsp;&nbsp;&nbsp;"Kad pokrajinska vlada upotrebi vatreno oružje, da li ćeš tad prestati da se smeškaš?"
<BR>&nbsp;&nbsp;&nbsp;&nbsp;&nbsp;"Da. A ti, da li ćeš nas podržati?"
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Reči ohrabrenja ženama Jotebera od ambasadorke Ekumena. Jeove, uzor prave slobode za sve doseljenike sa Planete Robova. Reči hvale za vladu Jotebera - Joteber, uzor prosvećenosti, uzdržanosti, za celu Jeovu; i tako dalje."
<BR>&nbsp;&nbsp;&nbsp;&nbsp;&nbsp;"Važi. Nadam se da će pomoći. Je li to revolucija, Havživa?"
<BR>&nbsp;&nbsp;&nbsp;&nbsp;&nbsp;"To je obrazovanje, madam."
<BR>
<BR>&nbsp;&nbsp;&nbsp;&nbsp;&nbsp;Kapija stoji otvorena, uokvirena masivnim stubovima; a zidova nigde.
<BR>&nbsp;&nbsp;&nbsp;&nbsp;&nbsp;"U vreme Kolonije", reče Starešina, "ova kapija se otvarala dva puta dnevno; jednom ujutro, da propusti narod napolje, na rad, i drugi put uveče, da se narod vrati sa rada, unutra. U svako drugo vreme bila je zaključana i zamandaljena." On pokaza veliki polomljeni katanac, koji je visio sa spoljašnje strane kapije, i teške reze već zarđale na držačima. Pokreti mu behu svečani, odmereni, kao i reči, i Havživa se opet zadivi dostojanstvu ovog naroda, dostojanstvu koje je sačuvano i u vremenu osipanja; svečanom držanju i u vreme, ili nasuprot vremenu, robovanja. Počinjao je ceniti ogroman uticaj njihovog svetog teksta, Arkamije, koji je sačuvan kao narodno, usmeno predanje. "Ovo smo imali. Ovo je pripadalo nama", rekao mu je jedan stari čovek u gradu, položivši ruku na knjigu koju je, u svojoj šezdeset petoj ili sedamdesetoj godini, tek učio da čita.
<BR>&nbsp;&nbsp;&nbsp;&nbsp;&nbsp;I Havživa je počeo tu knjigu čitati, i to na njenom izvornom jeziku. Čitao je polako, pokušavajući da shvati kako je ta priča o plamtećoj hrabrosti i samoodricanju uspela, tokom tri milenijuma, da oblikuje i održava um jednog naroda u lancima. U ritmovima teksta često je čuo glasove, one iste koji su govorili tog dana pred kapijom.
<BR>&nbsp;&nbsp;&nbsp;&nbsp;&nbsp;Već nekoliko dana boravio je u plemenskom selu Hajava. Bilo je predviđeno da njegov boravak potraje ukupno mesec dana. Svojevremeno je selo Hajava bilo prva robovska naseobina u oblasti Joteber, u organizaciji Poljoprivredno-plantažne korporacije. Bilo je to pre tri stotine pedeset godina. U ovom ogromnom, zabačenom području istočne obale, društvo i kultura plantažnog i robovlasničkog tipa u mnogo čemu su bili i sad očuvani. Jeron i druge žene iz oslobodilačkog pokreta rekoše Havživi da on mora, ako želi znati ko su Jeovci, upoznati te plantaže i ta plemena.
<BR>&nbsp;&nbsp;&nbsp;&nbsp;&nbsp;Znao je da su tokom prvog veka u ovoj naseobini živeli isključivo muškarci, bez žena i bez dece. Razvili su neku svoju, internu vladu, strogu hijerarhiju sile i vladavine prema naklonosti jačih. Na vlast se dolazilo kroz teška i mukotrpna oprobavanja, a onda se na vlasti ostajalo veštim laviranjem između nezavisnosti i kolaboracije. Kad su konačno dovedene i robinje, ušle su u ovaj kruti sistem kao robinje robova. I kmetovi, a ne samo gazdurine, koristili su ih kao sluškinje i predmete za seksualno pražnjenje. Seksualna odanost i partnerstvo nastavili su se samo između muškaraca, kao čvor strasti, pregovaranja, statusa i plemenske politike. Tokom sledećih vekova, prisutnost dece u robovskim barakama izmenila je i obogatila plemenske običaje, ali je sistem muške prevlasti, svestrano koristan po robovlasnike, ostao, u osnovi, neizmenjen.
<BR>&nbsp;&nbsp;&nbsp;&nbsp;&nbsp;"Nadamo se da ćeš biti prisutan na obredu prijema, sutra", reče Starešina, na svoj smrtno-ozbiljni način, a Havživa ga uveri da mu ništa ne bi moglo biti veće zadovoljstvo niti čast nego da prisustvuje jednoj tako značajnoj svetkovini. Starešina ostade smiren, ali videlo se da je zbog ovoga zadovoljan. Beše to čovek od preko pedeset godina, što je značilo da je rođen kao rob, a zatim kao dečak i kao čovek proživeo godine oslobodilačkog rata. Pamteći šta mu je Jeron rekla, Havživa potraži ožiljke i nađe ih: Starešina je bio preterano mršav, hramao je, nije imao gornje zube; sav je bio obeležen gladovanjem i ratovanjem. Osim toga, imao je i obredne ožiljke, po četiri uporedna ožiljka od vrata do lakta, preko vrha levog, kao i preko vrha desnog ramena, poput dugačkih epoleta; takođe tamnoplavo otvoreno oko utetovirano na čelu, znak, u ovom plemenu, da mu je određeno da bude poglavica i da tu promene nema. Šef sužanja, rob-robovlasnik, sve dok se zidovi ne sruše.
<BR>&nbsp;&nbsp;&nbsp;&nbsp;&nbsp;Starešina pođe tačno određenom putanjom od kapije do velike, dugačke, zajedničke brvnare, a Havživa, stupajući za njim, primeti da niko drugi ne ide tom stazom: muškarci, žene i deca kaskali su drugom stazom, širom, koja je vodila uporedo, ali se onda odvajala i završavala pred drugim ulazom u zgradu. Ovo je bila staza poglavice, uzani put.
<BR>&nbsp;&nbsp;&nbsp;&nbsp;&nbsp;Te noći, dok su deca pripremana za sutrašnji obred inicijacije postila i bdila na ženskoj strani, sve poglavice i starešine okupiše se na krkanluk. Pred njih su iznete ogromne količine teške hrane na kakvu su Jeovani navikli, hrane veoma začinjene i ukrašeno poslužene; u osnovi svega bio je močvarski pirinač sa dodatim raznim bojama i travama, a preko njega meso. Žene su uklizavale u prostoriju i isto tako glatko izlazile, donoseći poslužavnike sa sve zamršenijim rasporedom hrane i sa sve većim količinama mesa - i to mesa goveđeg, a to je hrana gazda, jasan i pouzdan znak slobode.
<BR>&nbsp;&nbsp;&nbsp;&nbsp;&nbsp;Havživa je odrastao ne jedući meso, i mogao je unapred računati da će od mesa dobiti proliv, ali je žvakao muški, krčeći sebi put kroz odreske i čorbuljake, znajući značenje hrane i smisao izobilja kod onih koji nikad nisu imali dovoljno.
<BR>&nbsp;&nbsp;&nbsp;&nbsp;&nbsp;Kad su konačno umesto poslužavnika unete ogromne korpe sa voćem, žene su nestale, a muzika je počela. Poglavica plemena klimnu glavom svome leosu. Ta reč značila je 'najomiljeniji za seks - pobratim - ne naslednik - ne sin'. Taj mladi čovek, samopouzdan, dobričina, lepotan, osmehnu se i pljesnu dlanom o dlan vrlo tiho, samo jednom, a onda poče trljati te svoje izdužene, sivoplave dlanove u istančanom ritmu. Za stolom zavlada tišina, a on poče pevati, ali šapatom.
<BR>&nbsp;&nbsp;&nbsp;&nbsp;&nbsp;Muzički instrumenti bili su zabranjeni na većini plantaža; većina gazda nije dozvoljavala nikakvo pevanje osim obredne himne Tuali na svakoj desetdanskoj verskoj službi. Ako bi neki rob bio uhvaćen da traći vreme svoga preduzeća na pevanje, moglo bi se desiti da mu sipaju kiselinu u grlo. Dokle god on može da radi, neka radi, a da pravi neku buku, to nije potrebno.
<BR>&nbsp;&nbsp;&nbsp;&nbsp;&nbsp;Na takvim plantažama robovi su razvili ovu gotovo nečujnu muziku, šuškanje dlan-o-dlan, uz jedva nešto malo glasa. Melodija je bila dugotrajna, sa vrlo malo varijacija. Pevane reči bile su namerno izlomljene, izobličene, rastavljene na deliće, da bi bile prividno bez smisla. Vlasnici su to nazvali imenom šeš, smeće, pa je robovima dozvoljavano da 'tapkaju rukama i pevaju smeće' pod uslovom da to bude tako tiho, da se ne čuje izvan barake. I pošto su tri stotine godina pevali tako, nastavili su i sad.
<BR>&nbsp;&nbsp;&nbsp;&nbsp;&nbsp;Havživu je ovo nerviralo, maltene i plašilo, jer pridruživao se jedan po jedan glas, sve šapatom, u ritmovima sve složenijim, tako da se ukupno dejstvo svih tih šapata primicalo ujedinjenju u jedan glas, ali nikad stvarno ujedinjavalo; prigušeni šuštavi zvuci prožeti dugom, četvrt-tonskom melodijom davali su slogove, kojima je prividno trebalo samo još malo pa da se ujedine u reči, što se nikad nije i dogodilo. Ponet ovim pevanjem, a uskoro i manje-više izgubljen u njemu, Havživa je razmišljao: sad će jedan od njih da uzvije glas! Kako će leot da krikne iz punih pluća, kakav će to gromki huk likovanja biti, glas slobode! Ali ništa od toga. Niko ne pojača glas. Proticala je tiha muzika kao voda, sa svojim beskrajno delikatnim, pokretnim ritmovima, išla sve dalje i dalje. Boce narandžastog jote-vina kružile su od ruke do ruke. Ljudi su pili. Bar to su radili slobodno. Napili su se. Smeh i povici počeše prekidati muziku. Ali niko, ni u jednom trenutku, ne zapeva glasnije od šapata.
<BR>&nbsp;&nbsp;&nbsp;&nbsp;&nbsp;Pođoše svi teturavo iz zgrade gde su jeli, u dugačku brvnaru, stazom poglavica. Usput su se grlili; pišali zajedno, drugarski; poneko je zastao i da se izbljuje. Jedan ljubazan čovek tamne boje kože koji je sedeo do Havžive sada leže s njim i u postelju, u jedan alkov u dugačkoj brvnari.
<BR>&nbsp;&nbsp;&nbsp;&nbsp;&nbsp;Ranije te večeri taj čovek mu je objasnio da tokom noći i dana inicijacije ne sme biti heteroseksualnih odnosa, zabranjeni su, jer bi 'izmenili energije'. Inicijacija bi otišla ukrivo, dečaci možda ne bi postali dobri članovi plemena. Ovaj tabu mogla bi hotimice da naruši samo veštica, naravno; ali mnoge žene su veštice i pokušavaju, iz zlobe, da zavedu čoveka. Međutim, normalni, a to znači homoseksualni odnos pojačava energije i drži obred prijema dečaka na dobroj putanji, daje dečacima snagu za to teško iskušenje. Iz ovog razloga, svaki muškarac koji odlazi sa banketa mora imati partnera za celu tu noć. Havživi je bilo drago što mu je dodeljen baš ovaj, a ne neko od poglavica, koji su na njega delovali zastrašujuće i koji su mogli od njega zatražiti energičan, dostojan seks. Dok sa ovim drugarom, koliko se Havživa mogao ujutru setiti, i nije bilo ničeg naročitog, jer su obojica bili toliko pijani da su zaspali usred dobronamernih milovanja.
<BR>&nbsp;&nbsp;&nbsp;&nbsp;&nbsp;Ko pretera sa jote-vinom, budi se sa glavoboljom od koje sve zvoni u glavi. To je Havživa i ranije znao, a kad se probudio, cela njegova lobanja potvrdila je to znanje.
<BR>&nbsp;&nbsp;&nbsp;&nbsp;&nbsp;U podne ga prijatelj dovede na počasno mesto na trgu, koji se punio muškarcima. Iza njih bile su muške dugačke brvnare, ispred njih jarak koji ih je odvajao žensku stranu, unutrašnju, od muške, kapijske strane - još i sad se tako zvala, iako su zidovi logora bili srušeni i uklonjeni, a kapija ostavljena da stoji sama, kao spomenik, silno visoka iznad koliba i brvnara ovog naselja i iznad ravnih žitnih polja koja su se pružala u svim pravcima i treperila u vrelini bez senke i vetra.
<BR>&nbsp;&nbsp;&nbsp;&nbsp;&nbsp;Iz ženskih koliba dođe grupa od šest dečaka. Oni se zaleteše punim trkom ka jarku. Havživa oceni da je jarak širi nego što dečak od trinaest godina može preskočiti; ali dvojica uspeše. Ostala četvorica skočila su junački i popadala u jarak, onda se ispentrala napolje. Jedan je hramao, jer je u padu povredio nogu ili stopalo. Čak i oni koji su uspeli da preskoče, izgledali su umorni i uplašeni, a sva šestorica bili su u licu plavkasti i sivi od posta i bdenja. Starešine su okružili dečake i uputili ih da se postroje u jedan red na trgu, nagi i uzdrhtali u suočenju sa svim muškarcima plemena.
<BR>&nbsp;&nbsp;&nbsp;&nbsp;&nbsp;Nije se mogla videti nigde nijedna žena, ni na ženskoj strani.
<BR>&nbsp;&nbsp;&nbsp;&nbsp;&nbsp;Poče katehizam. Poglavice i starešine izlajavali su pitanja na koja je, činilo se, morao istog trenutka stići odgovor; da li će odgovoriti samo jedan dečak ili sva šestorica, zavisilo je od onoga koji izvikuje pitanje, a taj je ponekad pokazivao prstom samo jednog od dečaka, a ponekad razmahom ruke ukazivao na svu šestoricu. Pitanja su se odnosila na obrede, protokol i etiku. Dečaci su bili dobro uvežbani, pa su odgovore davali hitrom vikom, nalik na lavež. Onaj sa ozleđenom nogom iznenada se ispovraća i pade u nesvest, tiho se složi u hrpu na tlu. Niko ništa ne učini s tim u vezi. Nastavila su se pitanja, od kojih su neka i sad bila upućivana baš njemu, posle čega bi nastao trenutak bolne tišine. Posle nekog vremena dečak se pomakao, pridigao u sedeći položaj, neko vreme sedeo tresući se, onda se mukotrpno podigao na noge i stao u stroj. Njegove poplavele usne pomicale su se u odgovor na pitanja, ali do publike nije stizao nikakav zvuk.
<BR>&nbsp;&nbsp;&nbsp;&nbsp;&nbsp;Havživa se ponašao kao da netremice pazi na ovaj obred, ali je njegov um odlutao u davnu prošlost i u velike daljine. Prenosimo na druge ono znanje koje imamo, pomisli on; a sve naše znanje je lokalno.
<BR>&nbsp;&nbsp;&nbsp;&nbsp;&nbsp;Posle ispitivanja, dođe obeležavanje: pravljenje duboke posekotine od donjeg dela vrata, preko ramena, spoljašnjom stranom mišice i sve do lakta, pomoću tvrdog, oštrog, drvenog klina koji je parao kožu i meso praveći ranu koja će, kad zaraste, ostaviti ožiljak u obliku dugačke ispupčene brazde koja dokazuje muškost. Verovatno robovima nije dozvoljavano da unesu bilo kakve metalne alatke u logor, razmišljao je Havživa, gledajući postojano, kao što priliči posetiocu i gostu. Posle svake ruke i svakog dečaka, starešine koje su radile taj svečani posao zastajale su da naoštre klin, trenjem o veliki izbrazdani kamen namešten na trgu. Pobledele i poplavele usne dečaka povlačile su se unazad, pokazujući bele zube; dečaci su se grčili, malo je nedostajalo da padnu u nesvest, a jedan je jauknuo i onda ućutkao sebe tako što je pritisnuo drugu, slobodnu šaku preko usta. Jedan se tako ugrizao za palac, da je i odatle, a ne samo iz dugačkih posekotina, potekla krv. Kad bi se obeležavanje jednog dečaka završilo, Poglavica celog plemena bi oprao rane i utrljao neki melem. Ošamućeni, nesigurni na nogama, dečaci stadoše još jednom u stroj; ali sada stari ljudi nastupiše sa blagošću prema njima, počeše im se obraćati rečima 'plemeniče' i 'junače'. Havživa uvuče dugi dah olakšanja.
<BR>&nbsp;&nbsp;&nbsp;&nbsp;&nbsp;No, tada se pojavi još šestoro dece. Vodile su ih stare žene, preko mostića koji je postojao preko jarka. Bile su to devojčice; šest devojčica. Imale su nakit, i to narukvice i nanogvice, ali su, izuzev toga, bile nage. Muška publika, videći ih, poče bučno klicati. Havživa se iznenadi. Šta, i žene će biti primljene u pleme? Eto nečeg dobrog, pomisli on.
<BR>&nbsp;&nbsp;&nbsp;&nbsp;&nbsp;Dve devojčice behu tek negde na početku puberteta, ostale još mlađe, a jedna sigurno ne starija od šest godina. Postrojile su se licem u lice sa dečacima, a publici su okrenule leđa. Iza svake je stajala po jedna, velom pokrivena preko glave, stara žena, jedna od tih koje su ih dovele preko mosta; iza svakog dečaka stao je po jedan starešina, nag. Havživa sad nije mogao odvratiti pogled, a ni um, od tog prizora; a devojčice polegaše na leđa, na golu, sivkastu zemlju trga. Jedna je nešto oklevala, pa je baba iza nje povuče i obori. Stari muškarci pođoše napred, zaobilazeći dečake, i svaki leže na po jednu devojčicu, što je publika propratila silnom dernjavom, podsmešljivim dobacivanjem, smehom i ritmičnim uzvicima "Aha-ha! Aha-ha!" Svaka baba je čučnula uz glavu po jedne devojčice; jedna baba pruži ruku i pritisnu na zemlju mršavu devojačku ruku koja je počela odmahivati. Gola dupeta starešina počeše da pumpaju; Havživa nije uspevao da vidi da li je to pravi koitus, ili samo oponašanje. "Tako se to ra-di, gledajte vi mla-di!" skandirali su gledaoci, dobacivali šale i komentare, gromko se smejali. Starešine jedan po jedan ustadoše, svaki sada, u nekoj neobičnoj stidljivosti, skrivajući šakama penis.
<BR>&nbsp;&nbsp;&nbsp;&nbsp;&nbsp;Čim je ustao i poslednji, dečaci stupiše napred. Svaki leže na po jednu devojčicu i poče pumpati zadnjicom gore-dole, iako, Havživa vide, nijedan nije imao erekciju. Muškarci oko njega hvatali su se za svoje polne organe, dernjajući se: "Ej! Pokušaj sa mojim!" Klicali su i bučno, ritmično napevali, sve dok se i poslednji dečak nije digao na noge. Devojčice su ostale da leže poravnate sa zemljom, nogu raširenih, kao mali mrtvi gušteri. Nastade maleno, ali užasno pokretanje muške rulje napred, ka njima. Ali stare žene su već vukle tih šest devojčica da ustanu i da pođu žurno nazad ka mostiću. Ispratili su ih talasi dreke i podsmeha iz publike.
<BR>&nbsp;&nbsp;&nbsp;&nbsp;&nbsp;"One su drogirane, znaš", reče ljubazni tamni čovek koji je proveo noć sa Havživom u krevetu. Gledajući ga u lice, on nastavi: "Devojčice. Njih to ne boli."
<BR>&nbsp;&nbsp;&nbsp;&nbsp;&nbsp;"Da, vidim", reče Havživa, stojeći nepomično na svom počasnom mestu.
<BR>&nbsp;&nbsp;&nbsp;&nbsp;&nbsp;"Tih šest su imale sreće, dobile su povlasticu da pomažu u prijemu. Važno je da devojčice što pre izgube nevinost, znaš. I da ih uvek uzme ne samo jedan čovek, nego bar dvojica, znaš. Na taj način, ona ne može da priča posle nešto, kao 'ovo je tvoj sin', 'ova beba je poglavicin sin', znaš. Sve takve stvari su veštičja posla. Izabere se jedan sin. Biti sin, to nema nikakve veze sa kmeticinom pičkom. To se kmeticama mora utuviti u glavu što ranije. Ali sada se devojčicama daju droge. Nije više kao u starim danima, pod Korporacijom."
<BR>&nbsp;&nbsp;&nbsp;&nbsp;&nbsp;"Razumem", reče Havživa. Pogleda svoga prijatelja u lice, razmišljajući da tako tamna koža mora značiti veliki udeo gazdaške krvi, da je ovo možda zaista sin nekog vlasnika, gazde. Ničiji sin, jednoj robinji napravljen. Izabere se jedan sin. Svako znanje je lokalno, svako znanje je delimično. U Šćeu, i u Školama Ekumena, i u barakama Jeove.
<BR>&nbsp;&nbsp;&nbsp;&nbsp;&nbsp;"Vi njih i sad nazivate kmeticama", reče on. Njegova taktičnost bila je, zajedno sa svim njegovim osećanjima, zaleđena, pa je govorio iz čiste glupe intelektualne radoznalosti.
<BR>&nbsp;&nbsp;&nbsp;&nbsp;&nbsp;"Ne", reče tamni čovek, "ne, žao mi je, tako su me učili da govorim dok sam bio dečak - izvinjavam se..."
<BR>&nbsp;&nbsp;&nbsp;&nbsp;&nbsp;"Nemoj meni."
<BR>&nbsp;&nbsp;&nbsp;&nbsp;&nbsp;I to je Havživa rekao hladno, naprosto izgovarajući ono što mu je bilo u glavi. Čovek trznu licem i ostade ućutan, pognute glave.
<BR>&nbsp;&nbsp;&nbsp;&nbsp;&nbsp;"Molim te, prijatelju moj, povedi me sada u moju sobu", reče Havživa, a tamni čovek ga zahvalno posluša.
<BR>
<BR>&nbsp;&nbsp;&nbsp;&nbsp;&nbsp;U mraku je tiho pričao u svoj hainski beležač. "Ništa ne može biti spolja izmenjeno. Stojiš sa strane, gledaš dole, vidiš ukupnu sliku, obrazac. Vidiš šta nije u redu i šta nedostaje. Poželiš da to popraviš. Ali ne može se to krpljenjem popraviti. Moraš da budeš u samoj stvari, moraš je tkati iznutra. Moraš biti deo tkanja." Ovu poslednju rečenicu izgovorio je na šćeanskom narečju.
<BR>
<BR>&nbsp;&nbsp;&nbsp;&nbsp;&nbsp;Četiri žene čučale su na ženskoj strani, na jednom ravnom komadu tla koji je privukao Havživinu pažnju zato što je bio tako gladak, a neugažen: nekakvo sveto mesto, pomislio je on. Pođe ka njima. Čučale su nimalo graciozno, pogurene između svojih kolena, napred. Ispoljavale su onaj nemar prema sopstvenom izgledu, prema muškim pogledima, koji je Havživa već ranije primetio na ženskoj strani. Glave su im bile obrijane 'na ćelavo', koža kredasta i bleda. Narod prašine, prašinari, to beše stari naziv za njih, ali Havživi se činilo da ove žene više liče na glinu ili pepeo. Azurni prelivi na stopalima, dlanovima i drugim finijim mestima na koži bili su maltene skriveni prašinom sa kojom su radile. Pričale su između sebe brzo i tiho, ali kad je on prišao, zamukle su. Dve su bile stare, sasušene, sa čvornovatim, naboranim kolenima i stopalima. Dve su bile mlade. Sve su povremeno bacale poglede postrance ka njemu, a on je čučnuo blizu tog glatkog mesta na tlu.
<BR>&nbsp;&nbsp;&nbsp;&nbsp;&nbsp;Vide da su one po toj površini rasipale prašinu, obojenu zemlju, i na taj način pravile neku vrstu obrasca ili slike. Prateći pogledom granice između boja, on razazna jedan izduženi, bledi oblik izdaleka nalik na šaku ili granu, i jednu duboku krivinu zemljane crvene boje.
<BR>&nbsp;&nbsp;&nbsp;&nbsp;&nbsp;Pošto ih je pozdravio, ništa više nije govorio, naprosto je čučao. One se uskoro vratiše svom poslu, povremeno šapatom nešto govoreći jedna drugoj.
<BR>&nbsp;&nbsp;&nbsp;&nbsp;&nbsp;Kad su prestale da rade, on reče: "Je li ovo sveto?"
<BR>&nbsp;&nbsp;&nbsp;&nbsp;&nbsp;Stare žene su ga pogledale namršteno i nisu odgovorile.
<BR>&nbsp;&nbsp;&nbsp;&nbsp;&nbsp;"Ne možeš videti", reče tamnija od dveju mladih žena. To je propratila osmehom, sevajućim, izazovnim, koji zateče Havživu nespremnog.
<BR>&nbsp;&nbsp;&nbsp;&nbsp;&nbsp;"Misliš, ja ne bi trebalo da budem ovde."
<BR>&nbsp;&nbsp;&nbsp;&nbsp;&nbsp;"Ne. Ti možeš biti ovde. Ali ne vidiš."
<BR>&nbsp;&nbsp;&nbsp;&nbsp;&nbsp;Ustao je i osmotrio odozgo tu zemljanu sliku koju su one napravile od sive prašine, i tamno-oker, i crvene, i od prašine umbra boje. Linije i oblici bili su u nekim određenim odnosima, ritmičkim, ali zbunjujućim.
<BR>&nbsp;&nbsp;&nbsp;&nbsp;&nbsp;"Nije sve tu", reče on.
<BR>&nbsp;&nbsp;&nbsp;&nbsp;&nbsp;"Ovo je samo malo, mali deo", reče izazovna žena, čije su tamne oči blistale porugom na tamnom licu.
<BR>&nbsp;&nbsp;&nbsp;&nbsp;&nbsp;"Nikad sve odjednom?"
<BR>&nbsp;&nbsp;&nbsp;&nbsp;&nbsp;"Ne", reče ona, a i druge rekoše: "Ne", sa osmehom, koji se pojavi čak i na licima starih.
<BR>&nbsp;&nbsp;&nbsp;&nbsp;&nbsp;"Možeš li mi reći koja je to slika?"
<BR>&nbsp;&nbsp;&nbsp;&nbsp;&nbsp;Nije znala reč 'slika'. Bacila je pogled ka ostalim ženama; razmislila, pa digla ka njemu pronicljivi pogled.
<BR>&nbsp;&nbsp;&nbsp;&nbsp;&nbsp;"Mi pravimo ono što mi znamo, ovde", reče ona, pokazujući blagim pokretom blago obojenu šaru. Topli večernji povetarac već je mutio granice između boja.
<BR>&nbsp;&nbsp;&nbsp;&nbsp;&nbsp;"Ne znaju oni", prošaputa druga mlada žena, ona čija je koža bila boje pepela.
<BR>&nbsp;&nbsp;&nbsp;&nbsp;&nbsp;"Muškarci? Nikad ne vide celinu ovoga?"
<BR>&nbsp;&nbsp;&nbsp;&nbsp;&nbsp;"Ne vidi niko. Samo mi. Imamo ovde." Tamna žena prstom dodirnu ne glavu, nego srce, pokrivajući grudi šakama dugačkim, od rada otvrdlim. Osmehnu se opet.
<BR>&nbsp;&nbsp;&nbsp;&nbsp;&nbsp;Stare žene ustadoše; počeše mrnđati nešto između sebe, jedna reče nešto oštro mladima, dve tri reči koje Havživa nije razumeo, i obe odoše teškim koracima.
<BR>&nbsp;&nbsp;&nbsp;&nbsp;&nbsp;"One se ne slažu da ti govoriš jednom muškarcu o ovom radu", reče on.
<BR>&nbsp;&nbsp;&nbsp;&nbsp;&nbsp;"Čoveku iz grada", reče tamna žena i nasmeja se. "Misle da ćemo pobeći."
<BR>&nbsp;&nbsp;&nbsp;&nbsp;&nbsp;"Želite li da bežite?"
<BR>&nbsp;&nbsp;&nbsp;&nbsp;&nbsp;Ona slegnu ramenima. "Kuda?"
<BR>&nbsp;&nbsp;&nbsp;&nbsp;&nbsp;Ustala je jednim gracioznim pokretom i osmotrila sliku zemljanu, naoko nasumičnu, apstraktnu, obrazac linija i boja, krivina i površina.
<BR>&nbsp;&nbsp;&nbsp;&nbsp;&nbsp;"Vidiš li ti?" upita ona Havživu, opet sa onim tečnim, izazovnim sevom u očima.
<BR>&nbsp;&nbsp;&nbsp;&nbsp;&nbsp;"Možda jednog dana mogu naučiti da vidim", reče on i uzvrati joj pogledom pravo u oči.
<BR>&nbsp;&nbsp;&nbsp;&nbsp;&nbsp;"Moraćeš naći neku ženu da te nauči", reče žena boje pepela.
<BR>
<BR>&nbsp;&nbsp;&nbsp;&nbsp;&nbsp;"Sada smo narod slobodan", reče Mladi poglavica, sin i naslednik, Izabrani.
<BR>&nbsp;&nbsp;&nbsp;&nbsp;&nbsp;"Ja još ne upoznah nijedan slobodan narod", reče Havživa učtivo, dvosmisleno.
<BR>&nbsp;&nbsp;&nbsp;&nbsp;&nbsp;"Izborili smo svoju slobodu. Oslobodili smo sebe. Pomoću hrabrosti, pomoću žrtvovanja, i tako što smo se čvrsto držali jedne plemenite stvari. Mi smo slobodan narod." Izabrani je imao jako lice, bio je to zgodan, pametan čovek od četrdeset godina. Šest brazgotina pružalo se preko njegovih nadlaktica, kao kakav grubi ogrtač, a između njegovih očiju zurilo je, netremice, jedno otvoreno, plavo oko.
<BR>&nbsp;&nbsp;&nbsp;&nbsp;&nbsp;"Vi ste slobodni muškarci", reče Havživa.
<BR>&nbsp;&nbsp;&nbsp;&nbsp;&nbsp;Nastade ćutanje.
<BR>&nbsp;&nbsp;&nbsp;&nbsp;&nbsp;"Ljudi iz grada ne razumeju naše žene", reče Izabrani. "Naše žene ne žele slobodu muškaraca. Nije to za njih. Žena se čvrsto drži svoje bebe. To je plemenita stvar za nju. Tako Gospod Kamije stvori ženu, a primer je Tuala Milosrdna. Na drugim mestima možda je drugačije. Možda postoji žena neke druge vrste, koja za svoju decu ne mari. To može biti. Ovde je kako sam ja rekao."
<BR>&nbsp;&nbsp;&nbsp;&nbsp;&nbsp;Havživa klimnu, samo jednom, ali duboko sagnuvši glavu, kako je to od Jeovana naučio; bilo je to maltene klanjanje. "To je tako", reče on.
<BR>&nbsp;&nbsp;&nbsp;&nbsp;&nbsp;Izabrani je izgledao zadovoljan.
<BR>&nbsp;&nbsp;&nbsp;&nbsp;&nbsp;"Videh jednu sliku", nastavi Havživa.
<BR>&nbsp;&nbsp;&nbsp;&nbsp;&nbsp;Izabrani nije na ovo reagovao; ta reč mu je možda bila poznata, možda nepoznata. "Crte i boje napravljene od zemlje, na zemlji. Moguće je da sadrže znanje. Svako znanje je lokalno, svaka istina je delimična", reče Havživa, sa lakim, kolokvijalnim dostojanstvom, za koje je znao da je oponašanje načina na koji je njegova majka, Naslednica sunca, svojevremeno razgovarala sa trgovcima iz drugih zemalja. "Nijedna istina ne može drugoj istini oduzeti istinitost. Svako znanje je deo celog znanja. Istinita linija, istinita boja. A kad jednom vidiš onaj širi obrazac, ne možeš nikad više sagledati jedan deo kao da je celina."
<BR>&nbsp;&nbsp;&nbsp;&nbsp;&nbsp;Izabrani je stajao kao siva kamena statua. Posle nekog vremena reče: "Ako mi počnemo da živimo kao oni u gradovima, sve što znamo biće izgubljeno." Ispod njegovog dogmatskog tona bili su strah i ojađenost.
<BR>&nbsp;&nbsp;&nbsp;&nbsp;&nbsp;"Ti, Izabrani", reče Havživa, "govoriš istinu. Mnogo toga biće izgubljeno. Znam da je tako. Manje znanje mora se dati da bi se veće dobilo. I to ne samo jedanput."
<BR>&nbsp;&nbsp;&nbsp;&nbsp;&nbsp;"Ljudi ovog plemena neće poreći našu istinu", reče Izabrani. Njegovo nevideće, netremično srednje oko bilo je upereno pravo ka suncu koje je počivalo u žutoj prašinastoj izmaglici iznad beskonačnih polja, iako su njegove sopstvene oči, tamne, zurile dole, u zemlju.
<BR>&nbsp;&nbsp;&nbsp;&nbsp;&nbsp;Njegov gost prenese pogled sa tog tuđinskog lica na žestoko, malo, belo sunce koje je buktalo nisko iznad tuđinske zemlje. "U to sam siguran", reče on.
<BR>
<BR>&nbsp;&nbsp;&nbsp;&nbsp;&nbsp;Kad mu je bilo pedeset pet godina, stabil Jehedarhed Havživa dođe u Joteber još jednom u posetu. Odavno tamo nije bio. Radeći kao ekumenski savetnik pri jeovanskom Ministarstvu društvene pravde, boravio je uglavnom na severu i često putovao na drugu poluloptu. Godinama je živeo u Staroj prestonici sa svojom partnerkom, ali je često posećivao i Novu prestonicu, na zahtev novog ambasarora koji je želeo da se koristi Havživinim stručnim znanjem. Njegova partnerka - živeli su zajedno već osamnaest godina, ali na Jeovi nema braka - pokušavala je da dovrši svoju knjigu i priznala je da bi rado bila sama u stanu jedno dve nedelje da bi mogla pisati na miru. "Idi na to putovanje na jug za kojim toliko tuguješ", reče ona. "Doleteću i ja tamo dole, čim završim knjigu. Neću reći nijednom prokletom političaru gde si. Izvuci se, pobegni! Kreći, kreći, kreći!"
<BR>&nbsp;&nbsp;&nbsp;&nbsp;&nbsp;Otišao je. Nikad nije voleo da leti, iako je leteti morao često i mnogo; zato na ovo putovanje ode vozom. Vozovi behu dobri, brzi, ali strašno pretrpani narodom, ljudi su na svakoj stanici vrveli, jurcali i izvikivali koliki mito nude kondukteru; ali sada niko nije pokušavao da se vozi na krovu, jer su vozovi išli brzinom od sto trideset kilometara na sat. Havživa je imao zasebnu jednokrevetnu 'sobu' u vagonu za Joteber Grad, bez presedanja. Duge je sate proveo u ćutnji, gledajući kako se predeli kovitlaju pored prozora, gledajući kako narod osvaja neplodna zemljišta i naseljava dojučerašnje opustošene oblasti; gledajući mlade, nove šume, gradove prepune ljudi, kilometre koliba, baraka, kućica, kuća, stambenih blokova i blokova u verelskom stilu gde je u jednu celinu povezano mnoštvo stambenih zgrada, kuhinja, povrtnjaka i radionica; gledajući fabrike, ogromna nova postrojenja; najednom, opet seoske predele, kanale i bazene za navodnjavanje u kojima se odražavaju boje večernjeg neba; bosonogo dete koje pešači, vodeći velikog belog vola pored njive sa žitom prepunim senki. Noći su bile kratka, mračna, zanjihana slast spavanja.
<BR>&nbsp;&nbsp;&nbsp;&nbsp;&nbsp;Trećeg popodneva on siđe iz voza na železničkoj stanici grada Jotebera. Nije bilo gomila naroda. Nigde nijednog poglavice. Niti telohranitelja. On pođe pešice kroz vruće, dobro znane ulice, pored pijace, kroz Gradski park. To je, već, bilo junačenje. Postojale su i sad bande, dešavalo se da čoveka napadnu i opljačkaju nasred ulice, pa je Havživa pomno gledao oko sebe i hodao samo glavnim stazama. Dalje, pored onog starog tualitskog hrama. Usput je, u parku, podigao jedan beli cvet koji je pao sa nekog žbuna. Sad ga položi pred noge Majke. Ona se osmehivala. Zrikila je u svoj nedostajući nos. Havživa produži pešačenje sve do velike, nove stambene zgrade u kojoj je stanovala Jeron.
<BR>&nbsp;&nbsp;&nbsp;&nbsp;&nbsp;Sad je imala sedamdeset četiri godine. Nedavno se povukla u penziju i tako prestala da radi u bolnici u kojoj je poslednjih petnaest godina bila nastavnik medicine, praktičar i upravnik. Nije se mnogo razlikovala od one žene koju je prvobitno video kako sedi uz njegov krevet, osim što je izgledalo da se sva nekako smanjila, u svim svojim delovima i pravcima. Više nije imala nijednu vlas kose, ali je zato nosila jednu svetlucavu maramu vezanu oko glave. Zagrliše se, jako, i poljubiše, ona ga poče milovati i maziti, uz nezadržive osmehe. Nikada nisu vodili ljubav, ali je između njih uvek postojala želja, čežnja da se bude sa onim drugim, dodirivanje im je uvek bilo veoma udobno. "Vidi, vidi al' smo sedi!" uzviknu ona, tapkajući ga po kosi. "Baš lepo izgleda! Uđi da popijemo po čašu vina! Kako tvoja araha? Dolazi li skoro? Šta, iš'o si kroz ceo grad pešice i nosio toliku torbu? Još si ti lud!"
<BR>&nbsp;&nbsp;&nbsp;&nbsp;&nbsp;On joj dade dar koji je doneo, stručni rad 'O nekim verel-jeovskim zaraznim bolestima' koji je napisala ekipa ekumenskih istraživača; Jeron pohlepno zgrabi tu knjigu. Zatim su neko vreme razgovarali samo između njenih zaletanja u sadržaj i u poglavlje o berlotu. Ona nasu bledo narandžasto vino u dve čaše. Popili su, i još po jednu. "Fino izgledaš, Havživa", reče ona, ostavivši knjigu i gledajući ga postojanim pogledom. Boja njenih očiju odavno je izbledela, prešla u neprozirnu, plavičastu mračnost. "Dobro se osećaš kao svetac."
<BR>&nbsp;&nbsp;&nbsp;&nbsp;&nbsp;"Nisam baš toliko daleko zalutao, Jeron."
<BR>&nbsp;&nbsp;&nbsp;&nbsp;&nbsp;"Dobro, kao junak. Ne možeš poricati da jesi junak."
<BR>&nbsp;&nbsp;&nbsp;&nbsp;&nbsp;"Ne", reče on i nasmeja se. "Pošto znam šta je junak, neću to poricati."
<BR>&nbsp;&nbsp;&nbsp;&nbsp;&nbsp;"Gde bismo sad bili, da nije bilo tebe?"
<BR>&nbsp;&nbsp;&nbsp;&nbsp;&nbsp;"Na tačno istom ovom mestu gde smo sad..." On uzdahnu. "Ponekad mislim da gubimo i ono malo što smo izborili. Ovaj Tualbeda, u pokrajini Detake, nemoj ga potceniti, Jeron. Njegovi govori su čisto ženomrzaštvo i huškanje protiv doseljenika, a ljudi ih prihvataju gladno..."
<BR>&nbsp;&nbsp;&nbsp;&nbsp;&nbsp;Ona jednim pokretom sasvim odbaci tog demagoga. "Ma, tome nema kraja", reče ona. "Ali ja sam znala šta ćeš ti nama biti. Od prvog trenutka sam znala. Čak, onog trenutka kad sam čula tvoje ime. Znala sam."
<BR>&nbsp;&nbsp;&nbsp;&nbsp;&nbsp;"A nisi mi ni ostavila mnogo izbora, znaš."
<BR>&nbsp;&nbsp;&nbsp;&nbsp;&nbsp;"Bah... Izabrao si sam, čoveče."
<BR>&nbsp;&nbsp;&nbsp;&nbsp;&nbsp;"Jesam." Uživao je u ukusu vina. "To jesam." Malo kasnije, reče: "Malo je ljudi kojima se ukazuju takve mogućnosti izbora kakve sam ja imao. Kako i sa kim živeti, kojim se poslom baviti. Ponekad mislim da sam bio sposoban da biram zato što sam odrastao na mestu gde su drugi sve unapred izabrali za mene."
<BR>&nbsp;&nbsp;&nbsp;&nbsp;&nbsp;"I tako si se pobunio i stvorio putanju za sebe kako si hteo", reče ona.
<BR>&nbsp;&nbsp;&nbsp;&nbsp;&nbsp;Osmehnuo se. "Nisam ja buntovnik."
<BR>&nbsp;&nbsp;&nbsp;&nbsp;&nbsp;"Bah!" reče ona opet. "Nisi buntovnik? Ti, u onoj gužvi, u srcu našeg pokreta od samog početka?"
<BR>&nbsp;&nbsp;&nbsp;&nbsp;&nbsp;"Pa, da, ali ne u duhu pobune. Taj duh je morao biti vaš duh. Moj posao je bio da ga prihvatim. Da održim duh prihvatanja. To je ono što sam naučio odrastajući. Da prihvatam. Da ne menjam svet. Samo da menjam dušu. Tako da ona može biti u svetu. Da može sa punim pravom, ispravno biti u svetu."
<BR>&nbsp;&nbsp;&nbsp;&nbsp;&nbsp;Slušala ga je, ali se činilo da nije baš ubeđena. "To zvuči kao ženski način bivanja", reče ona. "Muškarci uglavnom navale da menjaju stvari, predmete, prema svojim potrebama."
<BR>&nbsp;&nbsp;&nbsp;&nbsp;&nbsp;"Ne muškarci mog naroda", reče on.
<BR>&nbsp;&nbsp;&nbsp;&nbsp;&nbsp;Jeron je sipala vino u čaše i po treći put. "Pričaj mi o tvom narodu. Uvek sam se plašila da to pitam. Hainci su tako stari! tako učeni! Znaju toliko istorije, toliko svetova! A mi, ovde, tri stotine godina ubistava, bede i neznanja - pojma vi nemate koliko se mali osećamo pred vama."
<BR>&nbsp;&nbsp;&nbsp;&nbsp;&nbsp;"Mislim da imam pojma", reče on. Malo kasnije, dodade: "Rođen sam u gradiću koji se zove Šće."
<BR>&nbsp;&nbsp;&nbsp;&nbsp;&nbsp;Pa joj ispriča o tom pueblu, o Drugonebeskom narodu, o svome ocu koji je ujak njegov, o majci koja je Naslednica sunca, o obredima i svetkovinama, o svakodnevnim i neobičnim bogovima; o promeni bića; o poseti istoričarke, i o tome kako je on posle, odlaskom u Kathad, još jednom promenio biće.
<BR>&nbsp;&nbsp;&nbsp;&nbsp;&nbsp;"Koliko je tu pravila!" reče Jeron. "Cela gomila složenih i suvišnih pravila. Kao kod naših plemena. Nije ni čudo da si pobegao."
<BR>&nbsp;&nbsp;&nbsp;&nbsp;&nbsp;"Ja sam samo otišao da u Kathadu naučim ono što u Šćeu ne bih mogao", reče on, smeškajući se. "Da naučim šta su pravila. I na koje načine jedni drugima da budemo potrebni. Ljudsku ekologiju. Šta smo drugo radili ovde, tokom svih ovih godina, nego pokušavali pronaći dobar skup pravila - razuman obrazac?" On ustade, poče da razgiba ramena i reče: "Pijan sam. Prošetaj se sa mnom."
<BR>&nbsp;&nbsp;&nbsp;&nbsp;&nbsp;Izišli su u osunčane vrtove unutar stambenog bloka i krenuli polako stazama između leja sa povrćem i leja sa cvećem. Jeron je klimanjem glave pozdravljala ljude koji su čupali korov i okopavali, a oni su dizali pogled i pozdravljali je po imenu. Čvrsto i ponosito je držala Havživinu ruku. On uskladi korake sa njenim.
<BR>&nbsp;&nbsp;&nbsp;&nbsp;&nbsp;"Kad čovek mora da sedi mirno, hteo bi da leti", reče on, gledajući dole, ka njenoj bledoj, čvornovatoj, ali krhkoj ruci koja je počivala na njegovoj. "A ako mora da leti, hteo bi da sedi i miruje. Ja sam kod kuće naučio da sedim. Sa istoričarima, da letim. Ali ravnotežu svoju nikako nisam uspevao da održim."
<BR>&nbsp;&nbsp;&nbsp;&nbsp;&nbsp;"Onda si došao ovamo", reče ona.
<BR>&nbsp;&nbsp;&nbsp;&nbsp;&nbsp;"Onda sam došao ovamo."
<BR>&nbsp;&nbsp;&nbsp;&nbsp;&nbsp;"I naučio?"
<BR>&nbsp;&nbsp;&nbsp;&nbsp;&nbsp;"Kako da idem pešice", reče on. "Kako da hodam sa mojim narodom."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
