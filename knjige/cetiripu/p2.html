<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DAN OPROŠTAJA
<P>&nbsp;&nbsp;&nbsp;&nbsp;&nbsp;Soli beše svemirsko derište, kćerka mobila, živela je na raznim brodovima, na raznim svetovima; do svog desetog rođendana proputovala je više od pet stotina svetlosnih godina. Sa svojih dvadeset pet, već je prošla kroz revoluciju na Alteri, naučila 'aidži' na Teri i dalekomišljenje od jednoga hilfera na Rokananu, sa lakoćom završila škole na Hainu, preživela svoj zadatak kao posmatrač na ubilačkoj, umirućoj planeti Keak, i radeći sve to preskočila još pola milenijuma brzinom bliskom svetlosnoj. Mlada, ali iskusna.
<BR>&nbsp;&nbsp;&nbsp;&nbsp;&nbsp;Dosadili su joj službenici ambasade u Voe Deu svojim savetima da pazi na ono, upamti ovo, i tako dalje; pa, ona je takođe mobil, sada. Planeta Verel ima svoje neobičnosti - a koji svet ih nema? Soli je uradila domaći zadatak, naučila kad treba izvesti naklon a kad ne treba podrigivati, i obratno. Olakšanje je bilo kad su je konačno ostavili da se sama snalazi, u ovom predivnom gradiću, na ovom predivnom malom kontinenti: ona, Soli, prvi i jedini ekumenski Izaslanik u Božanskoj Kraljevini Gataj.
<BR>&nbsp;&nbsp;&nbsp;&nbsp;&nbsp;Danima je bila u nekom posebnom veselom stanju, kao pijana, zbog te nadmorske visine, i zbog malog, brilijantnog sunca koje je sručivalo okomitu svetlost u bučne ulice. A tek planinski vrhovi koji su stršali neverovatno iza svake zgrade; pa nebo tamnoplavo, na kome velike, bliske zvezde blistaju i tokom celog dana; noći zasenjujuće, pod šest-sedam vrludajućih, malih meseca; visoki crnoputi ljudi sa crnim očima, uzanim glavama, dugačkim i uzanim šakama i stopalima, predivan narod, njen narod! Volela je sve to. Mada je tog naroda bilo pred njenim očima možda i malo previše.
<BR>&nbsp;&nbsp;&nbsp;&nbsp;&nbsp;Poslednja prethodna prilika da provodi vreme sasvim sama ukazala joj se tokom onih nekoliko sati u putničkoj kabini letećeg automobila koji joj poslaše Gatajci da je dovede preko okeana, iz Voe Dea. Na sletištu ju je dočekalo poslanstvo sveštenika i zvaničnika koje su uputili Kralj i Savet, poslanstvo veličanstveno u skerletu, smeđem i tirkiznom, i povelo ju je, tako reći u jednom zamahu, u Palatu, gde se moralo klanjati (i ne podrigivati) satima: biti predstavljena njegovom kraljevskom malom smežuranom veličanstvu, i visokim nekakvim i svakakvim, lordovima kako-beše i kako-se-zvaše; držati govorancije, sedeti na banketu... sve sasvim predvidljivo, nigde ni najmanjeg problema, nije zasmetao čak ni neprobojno tvrdi, ogromni prženi cvet koji je na banketu stavljen u njen tanjir. Ali su uz nju, od prvog trena na sletištu, i zatim svakog daljeg trena, svuda i uvek, bila dva čoveka: njen vodič, i njen telohranitelj.
<BR>&nbsp;&nbsp;&nbsp;&nbsp;&nbsp;Vodiča, koji se zvao San Ubatat, dadoše njeni domaćini, Gatajci; on je, naravno, prijavljivao vladi sve Soline postupke, ali je kao uhoda bio zaista prijatan, svuda joj je olakšavao kretanje, ukazivao samo minimalnim, ali dovoljnim nagoveštajem šta se od nje očekuje, a šta bi bilo 'gaf', pogrešan korak; izvrstan lingvista, uvek je spremno prevodio kad je to njoj zatrebalo. Zaista je taj San bio dobar. Ali telohranitelj je bio nešto sasvim drugo.
<BR>&nbsp;&nbsp;&nbsp;&nbsp;&nbsp;Tog čoveka su uz Soli prikačili domaćini Ekumena na ovom svetu, velika država Voe Deo, dominantna sila na Verelu. Soli se smesta pobunila, uložila protest ambasadi u Voe Deu, tvrdeći da telohranitelja ne želi niti joj je potreban. Niko u Gataju ne planira ništa protiv nje, a i kad bi planirao, Soli bi više volela da se brani sama. Ambasada je uzdahnula. Žalimo slučaj, rekoše. Ima da imaš telohranitelja, i tačka. Voe Deo ima vojne snage u Kraljevini Gataj, koja je, ipak, sledbenik voedeoske politike, država ekonomski zavisna. U interesu je Voe Dea da štiti legitimnu vladu Gataja od lokalnih terorističkih grupica, a da štite baš tebe, to je deo njihovih interesa. Ne možemo se protiviti tome.
<BR>&nbsp;&nbsp;&nbsp;&nbsp;&nbsp;Znala je da se ne vredi svađati sa ambasadom, ali, opet, nije se ni mogla prepustiti tom majoru. Naime, njegov vojni čin glasio je 'rega', a Soli je to prevela rečju 'major', koju je čula u nekom komičnom filmu što ga je gledala na Teri. U toj komediji, 'major' je bio, bukvalno, jedna punjena uniforma, prekrivena medaljama i oznakama. Punjena uniforma je huktala, šepurila se i zapovedala, a na kraju se rasprsnula, razletela se u komadiće. Kad bi samo i ovaj major mogao tako da pukne! Nije se, zapravo, šepurio, nije čak ni zapovedao neposredno. Kameno učtiv i drveno ćutljiv je bio, krut i hladan kao rigor mortis. Ubrzo je odustala od svakog pokušaja razgovora s njim; šta god rekla, njegov odgovor je bio 'Da-g-sp-đo' ili 'ne-g-sp-đo', sa glupom brzinom čoveka koji ne čuje i neće stvarno da čuje; bio je to stav nekoga ko je po službenoj dužnosti isključio u sebi sve ljudsko. A držao se uz nju na svakom javnom mestu, danju i noću, na ulici, u kupovini, na susretima sa poslovnim ljudima i zvaničnicima, na razgledanju znamenitosti, u dvoru, u balonu kojim su nadletali planine - svuda, svuda sa njom, osim u krevetu.
<BR>&nbsp;&nbsp;&nbsp;&nbsp;&nbsp;A čak ni u krevetu nije bila onoliko sama koliko je, najčešće, želela biti; jer, iako su vodič i telohranitelj uveče odlazili kući, u predsoblju njene spavaće sobe spavala je kućna pomoćnica: poklon od Njegovog veličanstva, imovina stavljena Soli u vlasništvo.
<BR>&nbsp;&nbsp;&nbsp;&nbsp;&nbsp;Pamtila je svoju nevericu kad je, pre nekoliko godina, čitajući jedan tekst o ropstvu, prvi put naišla na takvu upotrebu reči imovina. 'Na Verelu, pripadnici vladajuće kaste nose naziv vlasnici; pripadnici pokorene kaste su imovina. Samo za vlasnike se kaže da su muškarci i žene; za one u nižoj kasti, imovinu, kaže se da su kmetovi i kmetice.'
<BR>&nbsp;&nbsp;&nbsp;&nbsp;&nbsp;I tako se ona sad pretvorila u vlasnicu jedne kmetice. Kraljevski se darovi ne odbijaju. Ime njene imovine bilo je Reve. I Reve je verovatno uhoda bila, ma koliko to teško bilo poverovati. Dostojanstvena, zgodna žena, nekoliko godina starija od Soli, a kože otprilike jednako tamne, mada je Solina bila smeđa sa ružičastim prelivom, a Revina smeđa sa plavičastim prelivom. Revini dlanovi bili su delikatne azurne boje. Ponašala se besprekorno, imala puno takta, proniciljivosti, nepogrešivi osećaj kad je njeno prisustvo poželjno, a kad ne. Soli se, naravno, ophodila prema Revi kao prema sebi ravnoj, a na samom početku je izjavila da po njenom uverenju nijedno ljudsko biće nema pravo prevlasti, a kamoli vlasništva, nad drugim ljudskim bićem, i da ona Revi neće ništa naređivati, i da se nada da će njih dve biti prijateljice. Reve je ovo prihvatila, na žalost, kao novi niz naređenja. Osmehnula se i rekla 'da'. Bila je beskonačno popustljiva. Šta god Soli rekla ili učinila, sve je tonulo u tu popustljivost i nestajalo sa vidika, ostavljajući neizmenjenu Reve: jedno blago, predusretljivo, fizičko prisustvo, samo malčice izvan dohvata. Osmehivala se, govorila 'da' i bila nedohvatljiva.
<BR>&nbsp;&nbsp;&nbsp;&nbsp;&nbsp;A Soli poče misliti, posle prve opijenosti prvim danima u Gataju, da joj je Reve potrebna, stvarno potrebna kao žena sa kojom će razgovarati. Ni na koji način se nije mogla sastajati sa drugim ženama, koje su živele skrivene u svojim 'bezama', ženskim prostorijama, to jest 'kod kuće' - tako se o tome govorilo. Sve kmetice osim Reve bile su vlasništvo nekog drugog, dakle Soli nije imala pravo da s njima govori. Ona se, zato, uvek susretala isključivo sa muškarcima. I sa evnusima.
<BR>&nbsp;&nbsp;&nbsp;&nbsp;&nbsp;To je bila još jedna stvar u koju je bilo teško poverovati: da ima muškaraca koji su spremni da se dobrovoljno odreknu muškosti samo da bi unekoliko poboljšali svoj društveni položaj. A upravo takve je sretala na dvoru kralja Hotata. Rođeni kao imovina, oni su prelaskom u evnuhe sticali delimičnu nezavisnost i često se uzdizali do položaja znatne vlasti, a i znatnog poverenja, među svojim vlasnicima. Evnuh Tajandan, upravitelj palate, vladao je kraljem, koji nije stvarno držao vlast nego je služio samo kao marioneta, nominalni šef Saveta. Savet su sačinjavali lordovi raznih vrsta i sveštenici samo jedne vrste, tualiti. Samo je imovina obožavala Kamija, a gatajska prvobitna vera potisnuta je kad je monarhija prešla na tualitizam pre približno jednog veka. Ako se Soli išta zaista nije dopadalo na Verelu, posle ropstva i posle prevlasti jednog pola, bile su to vere. Pesme o gospi Tuali bile su lepe, njene skulpture i hramovi u Voe Deu divni, a knjiga Arkamija izgledala je kao dobra, mada razvučena, priča; ali smrtonosna ubeđenost u svoje sopstveno bogomdano pravedništvo... pa netrpeljivost, glupost sveštenika, jeziva učenja koja su opravdavala svaku okrutnost u ime vere! Soli se zapravo počinjala pitati postoji li na Verelu išta što joj se dopada.
<BR>&nbsp;&nbsp;&nbsp;&nbsp;&nbsp;Na to je imala instant-odgovor: volim Verel, volim ga. Volim ovo neobično, malecko, a jako sunce, i sve one komade razvaljenog meseca gore, i te planine koje se dižu kao ledeni zidovi, i ovaj narod - narod čije su oči crne bez belog, kao kod životinja, oči kao tamno staklo, kao tamna voda, tajanstvene - želim ih voleti, želim ih upoznati, želim dopreti do njih!
<BR>&nbsp;&nbsp;&nbsp;&nbsp;&nbsp;Ali morala je priznati da su oni upišanci u ambasadi bili u pravu u pogledu jedne stvari: biti žena, to je, na Verelu, teška sudbina. Soli se nigde nije uklapala. Svugde je išla sama, imala je javnu funkciju, pa je, samim tim, bila nešto protivurečno: jer, pristojna žena ostaje kod kuće, nevidljiva. Samo kmetice izlaze na ulicu, ili se susreću sa nepoznatim osobama, ili obavljaju bilo koji javni posao. Ona se, dakle, ponaša kao imovina, a ne kao vlasnica. Pa ipak, ona je nešto veoma veličanstveno, Izaslanik Ekumena, a Gataj veoma želi da se učlani u Ekumen i da ne uvredi ekumenske Izaslanike. Zbog svega toga, zvaničnici, dvorani i poslovni ljudi sa kojima je razgovarala o ekumenskim poslovima činili su najbolje što su mogli: postupali su prema njoj kao prema muškarcu.
<BR>&nbsp;&nbsp;&nbsp;&nbsp;&nbsp;Ova gluma nikad nije bila potpuna, a često se i raspadala sasvim. Jadni matori kralj ju je vredno pipao i opipavao, zanet utiskom da je Soli jedna od njegovih grejačica kreveta. U raspravi sa lordom Gatujom, ona kaže nešto suprotno - a Gatujo je počne netremice gledati kao da mu se usprotivila njegova sopstvena cipela. Jer video je u njoj ženu. Ali u većini slučajeva 'skidanje pola' sa nje je ipak uspevalo, pa je Soli mogla raditi sa tim ljudima: čak je i potpomagala igru, uz Revinu pomoć napravila je sebi odeću nalik na onu koju u Gataju nose muškarci-vlasnici, bez ičega što bi njima bilo signal da je u toj odeći žena. Reve beše hitra, pametna švalja. Pantalone svetle boje, uske, od debelog materijala, bile su praktične i zgodne, a izvezeni sakoi izvanredno topli. Rado ih je nosila. Ali se osećala deseksualisano pred tim muškarcima koji su odbijali da prihvate ono što ona jeste. Bilo joj je potrebno da razgovara sa ženom.
<BR>&nbsp;&nbsp;&nbsp;&nbsp;&nbsp;Pokušala je, preko nekih vlasnika, da isposluje susrete sa njihovim ženama, vlasnicama, i naišla na zid bez ijednih vrata, bez ikakve rupice za zavirivanje. Kakva divna zamisao: svakako ćemo organizovati sastanak, kad vremenske prilike budu povoljnije! Bila bi ogromna čast za mene da kod izaslanice Ekumena dođu u posetu gospa Majojo i moje kćeri, ali moje glupave, provincijalne kćeri tako su neoprostivo bojažljive - siguran sam da ćete razumeti. Oh, svakako, svakako, razgledanje unutrašnje bašte - ali ne sad, kad loze ne cvetaju! Moramo sačekati da loze procvetaju!
<BR>&nbsp;&nbsp;&nbsp;&nbsp;&nbsp;Ni sa kim nije mogla razgovarati, ni sa kim, dok nije upoznala makila Batikama.
<BR>&nbsp;&nbsp;&nbsp;&nbsp;&nbsp;Pravi događaj je to bio: dolazak glumačke trupe iz Voe Dea. U gatajskoj maloj planinskoj prestonici nije bilo mnogo zabavnih priredbi, izuzev plesača u hramu (a i to su bili sve muškarci, dabome) i površnih, sentimentalnih gluposti koje su na verelijanskoj TV mreži emitovane kao 'drame'. Soli je sa tvrdom upornošću gledala neke od tih suznih koještarija, nadajući se da bar na trenutak vidi kako izgleda život 'kod kuće', ali nije mogla podnositi device koje padaju u nesvest i umiru od ljubavi dok njihovi heroji krutog vrata, pravi magarci, svi izgledom kao 'major', uzvišeno ginu u bitkama, a Tual Milosrdna se naginje iz oblaka i smeška se dole na njihovu pogibiju, gledajući ih malo zrikavo, pri čemu joj se vide beonjače, znak božanskog statusa. Soli je brzo primetila da verelijanski muškarci nikad ne gledaju te drame; sada je znala zašto. Ali i prijemi u palati, i prijemi u njenu počast u kućama raznih lordova i biznismena, bili su prilično zatupljujući: samo muškarci, uvek i jedino muškarci, jer nisu hteli da uvedu devojke, svoje robinje, dok je tu ova izaslanica Ekumena; a Soli ni sa najzgodnijim muškarcima nije mogla da flertuje, jer bi ih to podsetilo da su muškarci, a onda bi oni iznova opazili da je ona žena koja se ne ponaša kao dama. Od opijenosti nije ostalo ništa do dana kad je trupa makila stigla.
<BR>&nbsp;&nbsp;&nbsp;&nbsp;&nbsp;Pitala je Sana, pouzdanog savetnika za etikeciju, da li bi bilo u redu da ona pođe na predstavu. Posle dužeg 'hmm-hmm' i 'pa, ovvaj...', on joj stavi na znanje, posredno, nadmašujući svoju uobičajenu uljastu delikatnost, da može ako se obuče kao muško. "Žene, znate, ne izlaze u javnost. Ali ponekad, znate, toliko žele videti predstave, znate? Gospa Amatej je dolazila sa Gospodarom Amatejom, obučena u njegovu odeću, svake godine; svi su znali, niko ništa nije rekao - znate. Za Vas, tako slavnu osobu, bilo bi to u redu. Niko neće reći ništa. Sasvim, sasvim u redu. Naravno, ja idem sa Vama, i rega ide sa Vama. Kao prijatelji, ha? Znate, tri čoveka, tri dobra prijatelja, idu zajedno na zabavu, ha? Ha?"
<BR>&nbsp;&nbsp;&nbsp;&nbsp;&nbsp;Ha ha, odjeknu u njoj poslušno. Al' je zabava!... Ipak, vredi truda, pomisli ona. Da bih videla maske.
<BR>&nbsp;&nbsp;&nbsp;&nbsp;&nbsp;Nikad nisu davali makile na TV. Mlade devojke kod kuće ne smeju biti izložene njihovim predstavama, među kojima ima, obavesti je San uz smrtnu ozbiljnost, nedoličnih. To sme samo u pozorištima. Klovnovi, plesači, prostituti, glumci, muzičari i makili bili su neka vrsta potklase, jedina imovina koja ne pripada nijednom pojedinačnom vlasniku. Nadarenog dečaka otkupi Korporacija zabave, od dotadašnjeg vlasnika; dečak time postaje imovina Korporacije, koja ga uvežbava i o njemu se brine do kraja njegovog života.
<BR>&nbsp;&nbsp;&nbsp;&nbsp;&nbsp;Odoše pešice u pozorište, udaljeno šest ili sedam ulica. Bila je zaboravila da su svi makili transvestiti, čak i dok ih je prvi put gledala nije se toga dosetila. Bili su grupa visokih, vitkih osoba koje izleću na pozornicu uvežbano, moćno i graciozno kao velike ptice koje se kovitlaju, okupljaju, vijaju po visinama. Gledala je ne razmišljajući, obuzeta njihovom lepotom, a onda se najednom promenila muzika i ušli su klovnovi, crni kao noć, crni kao vlasnici, u fantastičnim suknjama koje su se vukle iza njih, sa fantastičnim sisama isturenim daleko napred i ukrašenim preobiljem dragulja; pevucali su tankim glasićima, kao da će pasti u nesvest: "Oh, nemojte me silovati, gospodine fini dobri, nemojte me, molim Vas, baš sad!" To su muškarci, to su muškarci! - uvide Soli, koja se već smejala bespomoćno. Dok je Batikam završio svoj nastup kao zvezda večeri, svoj čudesni dramski monolog, ona je već bila obožavateljka. "Želim da se sretnem s njim", reče ona Sanu u pauzi između tačaka. "S tim glumcem... Batikamom."
<BR>&nbsp;&nbsp;&nbsp;&nbsp;&nbsp;Na Sanovom licu pojavi se onaj prazni izraz koji je značio da on razmišlja kako se to može srediti, a ujedno i zaraditi neka parica. Ali major beše budno pažljiv, kao i uvek. Krut kao motka, okrete glavu malo i samo na čas pogleda Sana. A Sanov izraz se poče menjati.
<BR>&nbsp;&nbsp;&nbsp;&nbsp;&nbsp;Da je njen predlog bio nedoličan, San bi joj to stavio do znanja ili rekao. Punjeni major je naprosto hteo da kontroliše Soli, da je drži vezanu kao da je jedna od 'njegovih' žena. Nastupio je trenutak da se majoru uputi izazov. Ona se okrete i pogleda ga pravo u oči. "Rega Tejeo", reče ona, "sasvim razumem da si pod naređenjima da paziš na moje postupanje. Ali ako daješ naređenja Sanu ili meni, moraš ih izgovoriti glasno, a ona moraju biti opravdana. Neće mi naređivati nijedna tvoja proizvoljna zamisao ili hir."
<BR>&nbsp;&nbsp;&nbsp;&nbsp;&nbsp;Nastala je duga pauza, zaista divna pauza. To je vredelo doživeti. Nije bilo lako videti da li se majorov izraz menja; u slaboj svetlosti pozorišne dvorane nisu se videle pojedinosti njegovog plavocrnog lica. Ali u njegovoj nepomičnosti postojalo je nešto zaleđeno, što joj je pokazalo da ga je zaustavila. Konačno, on reče: "Moja je obaveza da Vas štitim, Izaslaniče."
<BR>&nbsp;&nbsp;&nbsp;&nbsp;&nbsp;"Da li su makili opasni za mene? Da li je nedolično da Izaslanik Ekumena čestita velikom verelskom umetniku?"
<BR>&nbsp;&nbsp;&nbsp;&nbsp;&nbsp;Opet sleđeno ćutanje. "Ne", odvrati on.
<BR>&nbsp;&nbsp;&nbsp;&nbsp;&nbsp;"Onda zahtevam da ideš sa mnom kad pođem iza pozornice, posle predstave, da razgovaram sa Batikamom."
<BR>&nbsp;&nbsp;&nbsp;&nbsp;&nbsp;Jedno kruto klimanje glavom. Jedno kruto, pompezno, potučeno klimanje glavom. Prvi poen! - pomisli Soli i zavali se veselo u sedište. Gledala je, zatim, one koji crtaju svetlom, pa erotske plesove i jednu čudnovato dirljivu malu dramu kojom se veče završilo. Tekst drame bio je, zapravo, arhaična poezija, teška za razumevanje, ali su glumci bili tako lepi, a njihovi glasovi tako nežni, da ona primeti suze u svojim očima ne znajući zašto su tu.
<BR>&nbsp;&nbsp;&nbsp;&nbsp;&nbsp;"Šteta što makili uvek crpu iz Arkamije", reče San, tonom pobožnog, samozadovoljnog neodobravanja. San je bio vlasnik, ali ne neke visoke klase, i zapravo nije posedovao nijednu živu ljudsku imovinu; ipak, bio je vlasnik, i vrlo zagriženi tualit, i voleo je da podseća sebe na to. "Prizori iz Otelovljenja Tualinog više bi odgovarale ovakvoj publici."
<BR>&nbsp;&nbsp;&nbsp;&nbsp;&nbsp;"Sigurna sam da se s tim slažeš, rega", reče ona majoru, uživajući u svojoj ironiji.
<BR>&nbsp;&nbsp;&nbsp;&nbsp;&nbsp;"Ni najmanje", reče on, sa tako glatkom učtivošću da ona u prvi mah i ne shvati šta je to rekao; ali brzo zaboravi ovu malu zagonetku, u probijanju kroz metež i stizanju iza pozornice i zatim u sobe za oblačenje glumaca.
<BR>&nbsp;&nbsp;&nbsp;&nbsp;&nbsp;Kad su shvatili ko je ona, upravitelji pozorišta pokušali su da isteraju sve druge glumce napolje, da bi ona ostala nasamo sa Batikamom (i Sanom i majorom, naravno); ali Soli reče ne, ne, ne, ove divne umetnike ne smemo uznemiravati, samo vi mene pustite da razgovaram na trenutak sa Batikamom. Stajala je tu, u gužvi skinutih kostima i polunagih ljudi, razmazane šminke, smeha, napetosti koja se razilazila posle predstave, što ima iza pozornice na svakom svetu, i poče razgovarati sa pametnim, plahovitim čovekom u složenom ženskom kostimu. Našli su se na istoj talasnoj dužini od prvog trenutka. "Možeš li doći kod mene kući?" upita ona. "Sa zadovoljstvom", reče Batikam, bez i najkraćeg pogleda ka licu Sana ili majora; bio je to prvi kmet koga je ikad videla da bez gledanja prema njenom vodiču ili njenom čuvaru, bez dopuštenja od njih, kaže ili učini bilo šta, bilo šta. Ona pogleda tu dvojicu, samo da vidi da li su šokirani. San je izgledao zaverenički, major sav ukočen. "Evo, uskoro ću", reče Batikam. "Samo da se presvučem."
<BR>&nbsp;&nbsp;&nbsp;&nbsp;&nbsp;Razmeniše osmehe, i ona ode. Opojno šuštanje opet je bilo u vazduhu. Ogromne, bliske zvezde visile su kao plameno grožđe. Jedan mesec se tumbao preko ledenih visova, drugi odmicao kao nagnut fenjer iznad vijugavih ukrasa na vrhovima tornjeva palate. Soli je krakala snažnim koracima kroz mračnu ulicu, uživajući u slobodi i toplini muške odeće na sebi; San je morao da trčkara da bi je stizao, dok je major, dugonog, održavao korak. Jedan visok, treperav glas pozva: "Izaslaniče!" i ona okrete glavu, sa osmehom, onda se okrete cela, jer vide da se major rve sa nekim u senci jednog kućnog ulaza. Već sledećeg trenutka major se oslobodi, sustiže je bez reči, uhvati je za mišicu ruke gvozdenim zahvatom i povuče je da potrče zajedno. "Pusti me!" reče ona i stade se otimati; nije želela da upotrebi protiv njega neki aidži-zahvat, ali ničim drugim ne bi se mogla osloboditi.
<BR>&nbsp;&nbsp;&nbsp;&nbsp;&nbsp;Skrenuo je u jednu poprečnu uličicu tako naglo, da Soli umalo da padne; ona potrča naporedo sa njim, dopustivši da je on nastavi držati za ruku. Neočekivano se nađoše u njenoj ulici, pred njenom kapijom; uleteše unutra, u kuću, čija vrata major otključa jednom jedinom rečju - kako je to izveo? - upita se ona, a glasno reče: "Šta je sve ovo?" Sada se lako otrgla i uhvatila šakom druge ruke mesto na mišici nažuljeno od majorovog stiska.
<BR>&nbsp;&nbsp;&nbsp;&nbsp;&nbsp;Vide, besna, poslednji treptaj oduševljenog osmeha na njegovom licu. Teško dišući, major upita: "Jeste li povređeni?"
<BR>&nbsp;&nbsp;&nbsp;&nbsp;&nbsp;"Povređena? Tamo gde si me vukao, da - a šta zamišljaš da si radio?"
<BR>&nbsp;&nbsp;&nbsp;&nbsp;&nbsp;"Nastojao da onaj drugar ostane što dalje."
<BR>&nbsp;&nbsp;&nbsp;&nbsp;&nbsp;"Koji drugar?"
<BR>&nbsp;&nbsp;&nbsp;&nbsp;&nbsp;On ne reče ništa.
<BR>&nbsp;&nbsp;&nbsp;&nbsp;&nbsp;"Onaj koji me je pozvao? Možda je želeo da razgovara sa mnom!"
<BR>&nbsp;&nbsp;&nbsp;&nbsp;&nbsp;Trenutak kasnije, major reče: "Moguće. Bio je u senci. Smatrao sam da bi mogao biti naoružan. Moram izići da potražim San Ubatata. Molim Vas da vrata držite zaključana dok se ja ne vratim." Dok je to naređivao, već je izlazio; ni na pamet mu nije palo da bi ona mogla ne poslušati, a ona posluša, iako silno besna. Zar on smatra da ona ne može da se brine sama o sebi? Da je njoj potrebno da se on meša u njen život, da udara nogom robove oko nje, 'štiteći' je na taj način? Možda je vreme da on vidi kako izgleda aidži-pad. Jak je i brz, ali nije imao pravi trening. Takvo amatersko mešanje je nepodnošljivo, zaista nepodnošljivo; mora ona opet da protestuje kod ambasade.
<BR>&nbsp;&nbsp;&nbsp;&nbsp;&nbsp;Čim se major vratio, a za njim nervozni San postiđena lica, ona reče: "Otvorio si moja vrata pomoću lozinke. Nisam bila obaveštena da imaš pravo ulaska danju i noću."
<BR>&nbsp;&nbsp;&nbsp;&nbsp;&nbsp;Vratio se u svoju vojnu prazninu lica. "Ne g-sp-đo", reče.
<BR>&nbsp;&nbsp;&nbsp;&nbsp;&nbsp;"Ne smeš više tako činiti. Ne smeš me nikad više uhvatiti rukama. Moram ti kazati da ako to učiniš, naneću ti povrede. Ako smatraš da ima nekih razloga za uzbunu, reci mi, a ja ću reagovati kako ja mislim da treba. Sada bih te zamolila da odeš."
<BR>&nbsp;&nbsp;&nbsp;&nbsp;&nbsp;"Sa zadovoljstvom, gospođo", reče on, izvede poluokret i odmaršira napolje.
<BR>&nbsp;&nbsp;&nbsp;&nbsp;&nbsp;"Oh, gospo - Izaslaniče", reče San, "ono je bila opasna osoba, krajnje opasni ljudi, tako mi je žao, sramota", i nastavi da brblja. Posle dužeg vremena ona uspe da ga navede da objasni ko je, po njegovom mišljenju, ono bio: verski disident, jedan od 'staroveraca', koji se još drže prvobitne gatajske vere i žele da izbace napolje ili pobiju sve strance i nevernike. "Kmet?" upita ona zainteresovano, na šta on uzvrati šokirano: "Oh, ne, ne, prava osoba, čovek - ali u najvećoj meri zalutao, fanatik, paganski fanatik! Oni za sebe kažu da su 'nožari', ljudi sa noževima. Ali, čovek, gospo - svakako čovek!"
<BR>&nbsp;&nbsp;&nbsp;&nbsp;&nbsp;Mogućnost da ona pomisli da ju je neki komad žive imovine mogao pokušati da dodirne uznemiravala je Sana više nego sam napad. Ako je ono uopšte bio napad.
<BR>&nbsp;&nbsp;&nbsp;&nbsp;&nbsp;Razmišljajući o ovome, ona se zapita nije li major, koga je ona u pozorištu stavila tamo gde mu je mesto, našao zgodan izgovor da je 'zaštiti' i čineći to u stvari je vrati u podređen položaj. Pa, dobro, ako to pokuša još jednom, naći će se na glavi, prislonjen uz suprotan zid.
<BR>&nbsp;&nbsp;&nbsp;&nbsp;&nbsp;"Reve!" pozva ona, a kmetica se pojavi istog trena, kao i uvek. "Dolazi jedan glumac. Da li bi nam htela napraviti čaj ili nešto tako?" Reve se osmehnu, reče "Da" i nestade. Začu se kucanje na vratima, major ih otvori - sigurno je dreždao napolju, na straži - i Batikam uđe.
<BR>&nbsp;&nbsp;&nbsp;&nbsp;&nbsp;Nije očekivala da će on i sad biti obučen u žensku odeću, ali on se tako oblačio i izvan pozornice; ne onako veličanstveno, ali ipak elegantno, u delikatnim, tečnim materijalima tamnih, prefinjenih preliva, kao što nose gospe sklone padanju u nesvest, u dramama. Zato je još pikantniji ovaj muški kostim na njoj, oseti Soli. Batikam nije bio onako zgodan kao major, koji je izgledao zaista prelepo sve dok ne otvori usta; ali je makil imao neku magnetnu privlačnost, morao si ga gledati. Njegov ten bio je tamnosivosmeđ, nije imao onu plavocrnu boju kojom se vlasnici toliko hvališu (mada i crnih komada imovine ima veoma mnogo, primetila je Soli: a kako i ne bi, kad je svaka kmetica ujedno i seksualna sluškinja svome vlasniku). Intenzivna, živa bistrina i naklonost blistali su na njegovom licu, prosijavajući kroz makilsku šminku koja se sastojala od mešavine crne boje i zvezdane prašine. Batik je gledao oko sebe i upućivao spor, divan smeh njoj, a i Sanu, i majoru koji ostade u vratima. Smejao se kao žena, toplim talasanjem, ne muškim ha, ha. Pruži obe ruke Soli, koja mu priđe i prihvati ih. "Hvala što si došao, Batikame!" reče ona, a on reče: "Hvala što si me pozvala, izaslanice iz svemira!"
<BR>&nbsp;&nbsp;&nbsp;&nbsp;&nbsp;"Sane", reče ona, "mislim da je ovo tvoj šlagvort?"
<BR>&nbsp;&nbsp;&nbsp;&nbsp;&nbsp;Samo neodlučnost u pogledu najboljeg daljeg postupanja mogla je usporiti Sana toliko da Soli dođe u priliku da ovo kaže. Oklevao je još trenutak, onda se uljasto nasmešio i rekao: "Da, tako mi je žao, vrlo laku noć vama, Izaslaniče! Podnevni sat sutra u Ministarstvu rudarstva, verujem?" Odlazeći unatraške, on nalete na majora, koji je stajao u vratima kao stub. Ona pogleda majora, spremna da mu naredi, bez ikakve ceremonije, da iziđe napolje, kako se usudio da se ugura nazad u kuću - ali vide izraz njegovov. Najzad se razlomila njegova maska 'belog' izraza lica i ukazao se prezir. Prezir obojen nevericom, prezir od koga pripada muka. Kao da je major bio prinuđen da gleda nekoga kako jede izmet.
<BR>&nbsp;&nbsp;&nbsp;&nbsp;&nbsp;"Izlazi", reče ona. Okrete leđa obojici. "Uđi, Batikame; jedina privatnost koju ja imam jeste ovde." Reče to i uvede makila u svoju spavaću sobu.
<BR>
<BR>&nbsp;&nbsp;&nbsp;&nbsp;&nbsp;Bio je rođen na istom mestu gde i njegovi muški preci, u hladnoj, staroj kući u bregovima, u podnožju jedne planine, iznad Noehe. Majka ga je rodila, a da nijednom nije jauknula, jer je bila žena vojnika, a sad i majka vojnika. Ime je dobio po ujaku iz drugog kolena, koji je poginuo na dužnosti u Sosi. Odrastao je pod strogom disciplinom siromašnog domaćinstva sa čisto veotskim rodoslovom. Kad je njegov otac bio na odsustvu, učio ga je onim stvarima koje vojnik mora da zna; a kad je otac opet odlazio na dužnost, nastavu je držao jedan komad imovine, kmet-narednik Habakam. Časovi su počinjali u pet ujutro, i leti i zimi, molitvom, vežbama sa kratkim mačem i trčanjem krosa. Majka i baba učile su ga drugim veštinama koje čovek mora znati, počev od lepog ponašanja, još pre nego što je napunio dve godine, a posle drugog rođendana prešavši na istoriju, pesništvo i na mirno sedenje i ćutanje.
<BR>&nbsp;&nbsp;&nbsp;&nbsp;&nbsp;Dan tog deteta bio je ispunjen lekcijama i omeđen ogradom od strogih vežbi; ali, dan deteta je dug. Bilo je mesta i vremena i za slobodu, slobodu seoskog dvorišta i otvorenih brda. Mogao se družiti sa kućnim ljubimcima, lisicopsima, sa psima koji trče, sa mačkama na čijem su krznu pegave šare, sa mačkama koje love, i sa seoskom stokom i velkonjima; nije imao, izvan toga, neko naročito društvo. Ljudsku imovinu njihove porodice činili su Habakam, dve kućne pomoćnice, i kmetovi zemljoradnici, koji su obrađivali kamenitu, brežuljkastu zemlju na kojoj su oni i njihovi vlasnici živeli oduvek. Deca-imovina behu svetle boje kože, stidljiva, već pogurena za teški trud kome će ceo životni vek posvetiti, i nisu imala nikakvog znanja ni o čemu izvan svojih njiva i brda. Ponekad su plivali sa Tejeom, leti, u proširenjima reke. Ponekad je Tejeo angažovao po dvoje ili troje da se sa njim igraju vojnika. Trapava, neuka deca, stajala su i žmirkala kad je on vikao "Juriš!" i naletao na nevidljivog neprijatelja. "Za mnom!" cikao je on, a deca su trampala za njim i pucala iz svojih grana odlomljenih sa drveta, nasumce: bum, bum. Najčešće je izlazio sam, jahao svoju dobru kobilu Tasi ili išao na pešačenje, a uz njega mačka za lov.
<BR>&nbsp;&nbsp;&nbsp;&nbsp;&nbsp;Nekoliko puta godišnje na imanje bi došli gosti, rodbina ili oficiri, kolege Tejeovog oca, sa decom i ukućanima. Tejeo je deci-gostima ćutke i učtivo pokazivao kuću i imanje, upoznavao ih sa životinjama, vodio ih na jahanje. Ćutke i učtivo, on i njegov rođak Gemat počeše da se mrze; sa četrnaest godina, tukli su se jedan sat na livadi iza kuće, sve strogo po propisima rvanja, neumoljivo nanoseći povrede jedan drugom, postajući sve krvaviji, umorniji i očajniji, sve dok prećutnim dogovorom nisu prekinuli borbu i vratili se ćuteći u kuću, gde se celo društvo okupljalo za ručak. Svi su ih gledali, niko ništa nije rekao. Oprali su se na brzinu, pohitali za sto. Gematu je tokom celog ručka curila krv iz nosa; Tejeoa je toliko bolela vilica, da nije mogao otvarati usta da jede. Niko ništa nije rekao tim povodom.
<BR>&nbsp;&nbsp;&nbsp;&nbsp;&nbsp;Ćutke i učtivo, kad su oboje imali petnaest godina, Tejeo i kćerka rege Toebavea se zaljubiše. Poslednjeg dana njene posete, pobegoše, po prećutnom dogovoru, na jahanje. Jahali su naporedo, satima, odveć stidljivi da bilo šta kažu. On joj je dao da jaše Tasi. Sjahali su da napoje i odmore konje u divljini, u jednoj dubravi između brda. Seli su jedno pored drugog, ne sasvim blizu, pokraj tihog potoka. "Volim te", rekao je Tejeo. "Volim te", rekla je Emdu, malo sagnuvši svoje sjajno crno lice. Nisu se dodirivali niti gledali. Pojahali su nazad kroz brda, radosni, ćutljivi.
<BR>&nbsp;&nbsp;&nbsp;&nbsp;&nbsp;Kad je imao šesnaest godina, poslaše Tejeoa na Vojnu akademiju, u glavni grad njegove pokrajine. Tu je nastavio učiti i vežbati veštine rata i veštine mira. Njegova pokrajina beše najseljačkija u celom Voe Deu; običaji konzervativni, a trening po mnogo čemu zastareo. Naravno, učili su ga i modernim tehnikama ratovanja, pa je postao prvoklasni pilot mahunastog broda i vičan daljinskom izviđanju; ali ga nisu naučili modernim načinima razmišljanja, koji su u drugim školama išli uz tu tehnologiju. Učio je istoriju i poeziju Voe Dea, ali ne istoriju i politiku Ekumena. Prisutnost tuđina na planeti Verel ostala je, za njega, nešto daleko, teorijsko. Njegova stvarnost bila je ona stara, bila je stvarnost veotske društvene klase, gde se muškarci ne druže sa muškarcima koji nisu vojna lica, ali su zato u bratstvu sa svim vojnicima bez obzira na to da li su vlasnici, kmetovi ili neprijatelji. Što se tiče žena, Tejeo je smatrao da su njegova prava nad ženama apsolutna, i da predstavljaju ujedno njegovu apsolutnu obavezu da se ponaša kavaljerski, ali i odgovorno prema pripadnicama veotske klase, a zaštitnički i milosrdno prema kmeticama. Verovao je da su svi stranci, u osnovi, neprijatelji, nedostojni poverenja, pagani. Odavao je počasti gospi Tuali, ali obožavao Kamija Gospoda. Nije očekivao nikakvu pravdu niti nagradu, a cenio je iznad svega vičnost, hrabrost, i samopoštovanje. U nekim pogledima, bio je sasvim nespreman za svet u koji će uskoro ući, a u drugim, izvrsno pripremljen; jer njemu je predstojalo sedmogodišnje ratovanje na Jeovi, u ratu gde nije bilo nikakve pravde niti nagrade, pa čak ni privida da se može postići konačna pobeda.
<BR>&nbsp;&nbsp;&nbsp;&nbsp;&nbsp;Među veotskim oficirima, čin se nasleđivao. Tejeo je ušao u aktivnu službu kao rega, najviši od tri veotska čina. Ma koliko bi se pokazao nesposoban, ili ma koliko se istakao, nije mogao ni izgubiti ni povisiti taj čin, niti svoju platu. Materijalne ambicije beskorisne su veotu. Ali je trebalo zaslužiti čast i odgovorna mesta, a on je to zaslužio brzo. Voleo je vojnu službu, voleo je taj život, znao je da je dobar u njemu, pametno poslušan, delotvoran u zapovedanju; iz Akademije je izišao sa najvišim preporukama, a pošto je na dužnost poslat u glavni grad, privukao je pažnju ne samo kao perspektivan oficir, nego i kao šarmantan mlad čovek. Sa dvadeset četiri godine bio je u fizički savršenom stanju, njegovo telo izvršavalo je sve što je on od njega zatražio. Strogo vaspitanje kroz koje je prošao naučilo ga je da izbegava preteranosti, ali da veoma ceni zadovoljstvo, tako da su luksuzi i zabave u gradu bili, za njega, otkriće nečeg novog i oduševljavajućeg. Bio je uzdržan i donekle stidljiv, ali druželjubiv i vedar. Zgodan mladić, sa grupom svojih drugara koji su umnogome bili kao on, godinu dana je živeo sasvim povlašćeno i u tome potpuno uživao. Blistava silovitost tog uživanja ocrtavala se naspram rata u Jeovi, jer se na toj planeti revolucija robova nastavljala još od rođenja Tejeovog, i sad se pojačavala. Bez te pozadine, on ne bi mogao biti tako srećan. Nije ga zanimalo da provede ceo život u igrama i razonodama, pa, kad dođe prekomanda, kad ga poslaše da bude pilot i komandir diviziona na Jeovi, njegova sreća postade manje-više potpuna.
<BR>&nbsp;&nbsp;&nbsp;&nbsp;&nbsp;Prvo je otišao kući, na tridesetodnevno odsustvo. Sa dozvolom roditelja, odjahao je preko bregova do imanja rege Toebave i zatražio da mu rega da svoju kćer za ženu. Taj rega i njegova žena nisu bili neki strogi roditelji, pa su prvo rekli kćerki da bi odobrili takav brak, a onda je pitali da li bi želela da se uda za Tejea. "Da", rekla je ona. Kao odrasla, neudata žena, živela je u izdvojenosti u ženskim prostorijama kuće, ali je odobreno da se ona i Tejeo susretnu i čak prošetaju zajedno, pri čemu je šaperonska pratilja hodala malo dalje, iza njih. Tejeo joj reče da će u prekomandi provesti tri godine; da li ona želi da se uda sad, na brzinu, ili da sačeka tri godine pa da se venčava kako valja i treba? "Sad", reče ona, sagibajući uzano, sjajno lice. Tejeo se nasmeja oduševljeno, a ona se nasmeja njemu. Venčali su se devet dana kasnije - nije moglo pre toga, moralo je biti svakojake petljancije i ceremonije, čak i na vojničkom venčanju - a onda su Tejeo i Emdu sedamnaest dana vodili ljubav, šetali se zajedno, vodili ljubav, jahali zajedno, vodili ljubav, upoznali se, zavoleli se, svađali se, mirili se, vodili ljubav, spavali jedno drugome u naručju. Onda on ode na jedan drugi svet, da tamo ratuje, a ona se preseli u žensku stranu kuće svog muža.
<BR>&nbsp;&nbsp;&nbsp;&nbsp;&nbsp;Ta trogodišnja prekomanda svake godine produžavana je za po još jednu godinu, jer je uočena vrednost oficira Tejeoa, a rat se promenio od povremenih, retkih akcija suzbijanja revolucije, postao povlačenje, sve očajnije. U sedmoj godini službe, stiže u Vrhovni štab na Jeovi naredba da se rega Tejeo pusti na odsustvo iz humanitarnih razloga, zato što njegova žena umire od komplikacija nastalih uz berlot-groznicu. U tom trenutku, više nije ni postojao Vrhovni štab na Jeovi; vojska se iz tri pravca povlačila ka staroj kolonijalnoj prestonici; Tejeova divizija bila je zaštitnica, borila se da odbrani snage u povlačenju u primorskim močvarama; komunikacije su prekinute.
<BR>&nbsp;&nbsp;&nbsp;&nbsp;&nbsp;Komandi na Verelu i dalje je bilo nezamislivo da jedna masa robova sa najprimitivnijim oružjima uspeva da potuče vojsku Voe Deoa, disciplinovanu, uvežbanu, profesionalnu, opremljenu nepogrešivom mrežom komunikacija, opremljenu skimer-brodovima i mahunastim brodovima, naoružanu svakim oružjem i sredstvom koje je po ekumenskoj Konvenciji dozvoljeno. Jedna jaka klika u Voe Deu tvrdila je da porazi nastaju upravo zbog tog poslušničkog stava prema tuđinskim pravilima. Đavo neka nosi Ekumen i konvencije. Bombarduj proklete prašinare dok se ne pretvore u blatište od koga su i nastali. Bacaj bio-bombe, pa zašta inače i služe nego da se bacaju? Digni celokupno naše ljudstvo sa te zagađene planete i dezinfikuj je celu. Neka se tamo počne od čistog lista. Ako ne dobijemo rat na Jeovi, sledeća revolucija biće upravo ovde, na Verelu, u našim gradovima, u našim kućama! Nervozna vlada odolela je ovom pritisku. Verel je pred Ekumenom bio u statusu 'uslovno kažnjene' planete, a Voe Deo je želeo da izvuče plantu iz toga statusa i postigne punopravno učlanjenje u Ekumen. Porazi su prikazivani umanjeno, gubici nisu sabirani, letelice, oružje i ljudi nisu zamenjivani novim. Pred kraj Tejeove sedme godine, vojska na Jeovi bila je, u suštini, otpisana, napuštena od svoje vlade. Na početku osme godine, kad je Ekumenu konačno dozvoljeno da pošalje Izaslanike na Jeovu, Voe Deo i druge države koje su slale pomoćne trupe počeše, najzad, povlačenje te vojske kući.
<BR>&nbsp;&nbsp;&nbsp;&nbsp;&nbsp;Tek kad se vratio na planetu Verel, Tejeo je doznao da mu je žena mrtva.
<BR>&nbsp;&nbsp;&nbsp;&nbsp;&nbsp;Otputovao je kući, u Noehu. On i njegov otac se pozdraviše zagrljajem bez reči; majka ga zagrli isto tako, ali plačući. On se spusti na kolena da joj se izvini što je doneo više jada nego što ona može podneti.
<BR>&nbsp;&nbsp;&nbsp;&nbsp;&nbsp;Te noći je ležao u hladnoj sobi utihnule kuće i slušao kako njegovo srce tuče kao spori bubanj. Nije bio nesrećan, olakšanje što je u miru i slatkoća što je kod kuće bili su odveć veliki za to; ali njegov mir bio je mir pustoši, a negde unutra krio se gnev. Nenaviknut na gnev, Tejeo nije bio siguiran šta to, zapravo, oseća. Kao da je negde ispaljena potmula crvena osvetljavajuća patrona, koja svojim slabim svetlom boji svaku sliku u njegovom umu; tako je bilo, dok je Tejeo ležao i pokušavao da razmisli o svojih sedam godina na Jeovi, koje provede prvo kao pilot, zatim u ratovanju na tlu, što se završilo dugim povlačenjem. Ubijali su i bili ubijani. Zašto ih ostaviše onako, da na kraju budu pojedinačno lovljeni i uništavani? Zašto im vlada nije poslala pojačanja? Ta pitanja nije vredelo postavljati tad, a ne vredi ni sad. Odgovor je samo jedan: radimo što nam se naredi i ne žalimo se. Borio sam se na svakom koraku tog puta, pomisli on, bez ponosa. Novo saznanje proseče oštro kao nož kroz sva druga znanja: a dok sam se ja borio, ona je umirala. Sve je otišlo u propast i štetu, tamo, na Jeovi. I sve u propast i štetu ovde, na Verelu. On se pridiže u sedeći položaj, u hladnom, tihom, slatkom mraku te noći u brdima. "Gospode Kamije", reče on glasno, "pomozi mi. Izdaje me um."
<BR>&nbsp;&nbsp;&nbsp;&nbsp;&nbsp;Tokom tog dugog odsustva, provedenog kod kuće, često je sedeo sa svojom majkom. Ona je želela pričati o Emdu, a on je u prvo vreme prisiljavao sebe da sluša. Lako bi zaboravio devojku koju je poznavao sedamnaest dana pre sedam godina, kad bi mu majka dozvolila da zaboravi. Malo-po malo, on nauči da prima ono što mu je majka želela dati, saznanje ko je njegova žena bila. Njegova majka je želela da podeli s njim, u najvećoj mogućoj meri, onu radost koju je imala zbog prisutnosti Emdu; jer Emdu je njoj bila prijateljica i voljeno dete. Čak i njegov otac, sada penzionisan, čovek ućutan i ugašen, umeo je da kaže: "Ona nam je bila svetlost u kući." Zahvaljivali su mu za nju. Govorili su mu da nije sve bilo samo propast i šteta.
<BR>&nbsp;&nbsp;&nbsp;&nbsp;&nbsp;Ali šta je ležalo ispred njih? Starost, prazna kuća. Nisu se, naravno, žalili, i činilo se da su zadovoljni u svojoj strogoj, smirenoj rutini svakidašnjeg posla; ali je, za njih, neprekinuto nastavljanje toka iz prošlosti ka budućnosti bilo presečeno.
<BR>&nbsp;&nbsp;&nbsp;&nbsp;&nbsp;"Trebalo bi da se ponovo oženim", reče Tejeo majci. "Da li si zapazila ijednu...?"
<BR>&nbsp;&nbsp;&nbsp;&nbsp;&nbsp;Kišilo je, sivo svetlo kroz mokre prozore, blago dobovanje po strehama. Lice njegove majke, pognuto prema nečemu što je krpila, bilo je nejasno vidljivo.
<BR>&nbsp;&nbsp;&nbsp;&nbsp;&nbsp;"Nisam", reče ona. "Nisam stvarno." Podiže pogled ka njemu i malo kasnije upita: "Šta misliš, gde ćeš biti prekomandovan?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Sad nema rata", reče ona, blagim glasom, ujednačenim.
<BR>&nbsp;&nbsp;&nbsp;&nbsp;&nbsp;"Nema", reče Tejeo. "Sad nema rata."
<BR>&nbsp;&nbsp;&nbsp;&nbsp;&nbsp;"Da li će... ikad biše biti? Po tvom mišljenju?"
<BR>&nbsp;&nbsp;&nbsp;&nbsp;&nbsp;On ustade, prošeta po sobi i vrati se, opet sede na uzdignuće, jastučićima obloženo, pored nje; oboje su sedeli uspravnih leđa, oboje nepomični izuzev malih pokreta njenih ruku dok je šila; jedna njegova šaka ovlašno je pridržavala drugu, kao što ga je naučila kad su mu bile dve godine.
<BR>&nbsp;&nbsp;&nbsp;&nbsp;&nbsp;"Ne znam", reče on. "Čudno je to. Rata kao da nije ni bilo. Kao da nikad nismo bili na Jeovi - kao da nije bilo ni kolonije, ni ustanka, ničega od svega toga. Ne pričaju više o ratu. Nije se dogodio. Nismo vodili ratove. Ovo je novo doba. To često kažu na mreži. Doba mira, međuzvezdanog bratstva. Znači li to da smo sad braća sa onima na Jeovi? Jesmo li braća sa Gatajem i Bamburom i Četrdeset Država? Jesmo li braća sa našom imovinom? Ništa ja tu ne razabirem. Nije mi jasno šta to oni govore. Ne vidim gde je moje mesto u tome." Glas mu je bio tih i ravan.
<BR>&nbsp;&nbsp;&nbsp;&nbsp;&nbsp;"Mislim da nije ovde", reče ona. "Još ne."
<BR>&nbsp;&nbsp;&nbsp;&nbsp;&nbsp;Posle nekog vremena, on reče: "Mislio sam... deca..."
<BR>&nbsp;&nbsp;&nbsp;&nbsp;&nbsp;"Naravno. Kad dođe vreme." Osmehnula mu se. "Nikad nisi mogao ni pola sata da sediš mirno... Čekaj. Čekaj i vidi."
<BR>&nbsp;&nbsp;&nbsp;&nbsp;&nbsp;Bila je u pravu, naravno; ali ono što je gledao na mreži i u gradu bilo je teret za njegovo strpljenje i za njegov ponos. Činilo se da je sad sramota biti vojno lice. U državnim izveštajima, u vestima i u analizama, neprestano se govorilo o Vojski i naročito o klasi veota kao o fosilima, skupim a beskorisnim, i kao o glavnim preprekama koje ometaju prijem Voe Dea u puno članstvo Ekumena. Da je i Tejeo, kao pojedinac, beskoristan, stavljeno mu je do znanja na taj način što je na njegov zahtev da bude upućen u prekomandu odgovoreno tako što mu je odsustvo produženo na neodređeno vreme, ali uz smanjenje plate na polovinu. Kao da su hteli da mu kažu: ti imaš trideset dve godine, vreme te je pregazilo.
<BR>&nbsp;&nbsp;&nbsp;&nbsp;&nbsp;Još jednom je predložio majci da bi najpametnije bilo da on tu situaciju prihvati, da se 'skrasi' i potraži ženu. "Razgovaraj sa ocem", reče ona. On tako učini; a otac mu reče: "Naravno da je tvoja pomoć dobrodošla, ali ja ću i sam moći da vodim farmu još neko vreme. Tvoja majka misli da bi trebalo da odeš u glavni grad, u Komandu. Neće moći da te prenebregavaju ako budeš tamo. Jer, ipak. Sedam godina ratovanja - tvoje zasluge..."
<BR>&nbsp;&nbsp;&nbsp;&nbsp;&nbsp;Tejeo je znao koliko to sada vredi. Ali svakako nije bio potreban ni ovde - štaviše, verovatno je nervirao oca svojim zamislima da bi trebalo promeniti ovo ili ono u načinu rada na imanju. Roditelji su bili u pravu: trebalo je da ode u glavni grad i otkrije, sam, kakvu ulogu može dobiti u ovom novom svetu mira.
<BR>&nbsp;&nbsp;&nbsp;&nbsp;&nbsp;Prvih pola godine koje je proveo tamo behu grozne. Nije poznavao gotovo nikog u Komandi, niti u garnizonima; njegovo pokolenje bilo je mrtvo, ili u invalidskoj penziji, ili kod kuće sa pola plate. Mlađi oficiri, koji nisu bili na Jeovi, njemu su izgledali kao hladna, zakopčana družina, koja je uvek razgovarala o novcu i politici. Mali poslovni ljudi, tako ih je on u sebi nazivao. Znao je da ga se boje - njegovih borbenih podviga, njegovog ugleda. Hteo ili ne, on ih je podsećeo da je bio jednom jedan rat, koji je planeta Verel vodila, pa izgubila, i to građanski rat, u kome se njihova rasa borila sama protiv sebe, jedna klasa protiv druge. Želeli su da to odbace kao neku besmislenu svađu na drugom svetu, stvar koja nema nikakve veze sa njima.
<BR>&nbsp;&nbsp;&nbsp;&nbsp;&nbsp;Hodao je Tejeo ulicama prestonice, gledao hiljade kmetova i kmetica kako hitaju da obave poslove svojih vlasnika, i pitao se šta čekaju.
<BR>&nbsp;&nbsp;&nbsp;&nbsp;&nbsp;"Ekumen se ne meša u društvena, ekonomska i kulturna ustrojstva i poslove jednog naroda", ponavljali su oni iz ambasade, kao i portparoli vlade. "Jedini uslov koji mora ispuniti svaka nacija ili narod, ako želi puno članstvo, jeste odsustvo i odbacivanje izvesnih, tačno određenih, vrsta oružja i metoda ratovanja." Sledila je lista užasnih oružja, koja su većinom bila za Tejeoa samo reči; tek nekoliko je pronašla njegova nacija. Takozvanu bio-bombu i neuronike.
<BR>&nbsp;&nbsp;&nbsp;&nbsp;&nbsp;On je, lično, bio saglasan sa stavom Ekumena prema tim spravama i cenio je ekumensko strpljenje ispoljeno kroz čekanje da Voe Deo i svi ostali na Verelu dokažu da prihvataju ne samo zabranu takvog naoružanja, nego i načelo na kome je zabrana zasnovana. Međutim, silno mu je smetalo to što Ekumen gleda na njegov narod sa visine, što o svemu verelskom donosi nekakve presude, a sve vidi samo odozgo. Što su manje Ekumenci govorili o verelskoj podeli na klase, to se više osećalo njihovo neodobravanje. "Ropstvo je veoma retka pojava na svetovima Ekumena", pisalo je u njihovim knjigama, "pojava koja sasvim nestane kad se ekumenska uljudnost potpuno uspostavi." Da li je to ono na šta tuđinska ambasada čeka?
<BR>
<BR>&nbsp;&nbsp;&nbsp;&nbsp;&nbsp;"Tako mi gospe!" rekao je jedan od mlađih oficira - mnogi od njih bili su i tualiti, a ne samo poslovni ljudi - "ovi tuđini će pre primiti prašinare nego nas!" Zamuckivao je od uvređenog besa, kao kad se neki stari rega sav zacrveni u licu zbog ponašanja nekog drskog vojnika-kmeta. "Jeovu - prokletu planetu divljaka i tih plemena. Sve se to vratilo u varvarstvo - pa zar njih da prime pre nego nas!"
<BR>&nbsp;&nbsp;&nbsp;&nbsp;&nbsp;"Dobro su se borili", napomenuo je Tejeo, znajući dobro da ne treba tako nešto da govori, ali nevoljan da sluša da neko one muškarce i žene protiv kojih se on borio naziva 'prašinarima'. Imovinom, pobunjenicima, neprijateljima, to da.
<BR>&nbsp;&nbsp;&nbsp;&nbsp;&nbsp;Taj mladi čovek zurio je u njega jedan trenutak, a onda rekao: "A ti ih, valjda, voliš, a? Prašinare?"
<BR>&nbsp;&nbsp;&nbsp;&nbsp;&nbsp;"Ubijao sam ih koliko god sam stigao", uzvrati Tejeo učtivo, a onda promeni temu razgovora. Taj mladi čovek, iako nominalno na višem položaju nego Tejeo u lancu komandovanja, bio je oga, pripadnik najnižeg ranga veota; poniziti ga još više, bilo bi nekulturno.
<BR>&nbsp;&nbsp;&nbsp;&nbsp;&nbsp;Oni - nadmeni i kruti u ponašanju; a on, preosetljiv. Stari dani vedrog drugarskog razgovora bili su bleda, neverovatna uspomena. Šefovi pojedinih odseka u Komandi slušali su njegove zahteve da bude vraćen u aktivnu službu i slali ga beskonačno u neke druge odseke. Nije mu dozvoljeno da stanuje u garnizonu, morao je da iznajmi stan, kao civil. Sa pola plate, nije se mogao prepustiti skupim uživanjima u gradu. Dok je čekao da dođe vreme za sastanak zakazan sa ovim ili onim zvaničnikom, provodio je dane u bibliotečkoj mreži Oficirske akademije, svestan da je njegovo obrazovanje nepotpuno i zastarelo. Ako će se njegova zemlja učlaniti u Ekumen, on će, da bi bio od koristi, morati da zna više o tuđinskim načinima razmišljanja i o novim tehnologijama. Pošto nije bio siguran šta je to što treba da zna, lutao je i tumarao kroz mrežu, zbunjen beskonačnim obiljem raspoloživih podataka. Sve jasnije je uviđao da nije intelektualac niti učenjak, i da nikad neće razumeti tuđinske umove; ipak, istrajavao je, zalazio uvek iznova u vode preduboke za njega.
<BR>&nbsp;&nbsp;&nbsp;&nbsp;&nbsp;Jedan čovek iz ambasade nudio je, preko javne mreže, uvodni tečaj istorije Ekumena. Tejeo se prijavio, pa je sedeo u dvorani, tokom nekih osam ili deset časova predavanja i rasprave; sedeo je uspravnih leđa, nepomičan, samo su mu se ruke malo pokretale, jer je pravio celovite, metodične beleške. Gledao ga je predavač, Hainac koji je svoje izuzetno dugačko hainsko ime preveo jednostavno kao Stara Muzika, i pokušavao ga uvući u raspravu; najzad ga je zamolio da ostane posle rasprave. "Rado bih popričao sa tobom, rega", reče mu, pošto su svi ostali otišli.
<BR>&nbsp;&nbsp;&nbsp;&nbsp;&nbsp;Pošli su u kafić. Posle su imali još jedan takav susret. Tejeou se nisu dopadali maniri tog tuđina iz svemira, smatrao je da su suviše nesuzdržani, bujni. Nije imao poverenja u hitri, pametni um 'Stare Muzike'; činilo mu se da ga tuđin iskorišćava, da ga proučava kao uzorak, primerak klase veot, primer vojnika, verovatno i varvarina. A tuđin je, bezbedan u svojoj nadmoćnosti, ostajao ravnodušan na Tejeovu hladnoću, prenebregao njegovo nepoverenje, uporno nudio pomoć u informacijama i usmeravanju, i bestidno ponavljao pitanja na koja je Tejeo izbegavao odgovor. Jedno od tih pitanja bilo je: "Zašto sediš ovde sa pola plate?"
<BR>&nbsp;&nbsp;&nbsp;&nbsp;&nbsp;"Nije to mojom voljom, gospodine Stara Muziko", odgovorio je Tejeo konačno, kad ga je tuđin po treći put to pitao. Bio je vrlo ljut zbog bestidnosti tog čoveka i zato je odgovorio veoma blagim glasom. Odvraćao je pogled od tuđinovih očiju, koje su bile plavičaste, sa beonjačama jasno vidljivim kao kod uplašenog konja. Nikako da se navikne na tuđinske oči.
<BR>&nbsp;&nbsp;&nbsp;&nbsp;&nbsp;"Neće da te vrate u aktivnu službu?"
<BR>&nbsp;&nbsp;&nbsp;&nbsp;&nbsp;Tejeo se učtivo saglasio sa ovim. Da li je moguće da ovaj čovek, ma koliko da je tuđinska njegova priroda, zaista ne shvata činjenicu da su takva pitanja veoma uvredljiva?
<BR>&nbsp;&nbsp;&nbsp;&nbsp;&nbsp;"Da li bi bio voljan da postaneš pripadnik garde koja čuva ambasadu?"
<BR>&nbsp;&nbsp;&nbsp;&nbsp;&nbsp;To pitanje ostavilo je Tejeoa bez reči, na trenutak; onda se on upusti u nešto izuzetno neučtivo - naime, da na pitanje odgovori pitanjem. "Zašto pitaš?"
<BR>&nbsp;&nbsp;&nbsp;&nbsp;&nbsp;"Veoma bih voleo da imam čoveka tvojih sposobnosti u toj formaciji", reče Stara Muzika i nastavi, sa tom svojom groznom otvorenošću: "Većina sadašnjih su uhode ili tupoglavci. Bilo bi divno imati čoveka koji nije ni jedno ni drugo. Nije to samo stražarska dužnost, znaš. Mislim da će tvoja vlada zahtevati od tebe da im dostavljaš informacije; to je nešto što se očekuje. A mi ćemo te upotrebiti, kad stekneš iskustvo i ako budeš voljan, kao oficira za vezu. Ovde, ili u drugim zemljama. Nećemo, međutim, tražiti da nam dostavljaš informacije. Jesam li jasan, Tejeo? Želim da između nas nema nejasnoća u pogledu onoga što tražim i onoga što ne."
<BR>&nbsp;&nbsp;&nbsp;&nbsp;&nbsp;"A ti bi mogao...?" upita Tejeo obazrivo.
<BR>&nbsp;&nbsp;&nbsp;&nbsp;&nbsp;Stara Muzika se nasmeja i reče: "Da, ja imam kanap koji mogu povući u tvojoj komandi. Duguju mi za neku uslugu. Hoćeš li razmisliti?"
<BR>&nbsp;&nbsp;&nbsp;&nbsp;&nbsp;Tejeo je ćutao nekoliko trenutaka. Već je skoro godinu dana proveo u prestonici, ali svi njegovi zahtevi za aktiviranje naišli su na birokratsko izbegavanje; u poslednje vreme dočekivani su i nagoveštajima da bi mogli biti protumačeni kao neposlušnost. "Prihvatiću odmah, sad, ako može", reče on, sa hladnim poštovanjem.
<BR>&nbsp;&nbsp;&nbsp;&nbsp;&nbsp;Hainac ga pogleda, sa osmehom koji se polako pretvorio u zamišljen, postojan pogled. "Hvala ti", reče. "Trebalo bi da te pozovu u Komandu kroz neki dan."
<BR>&nbsp;&nbsp;&nbsp;&nbsp;&nbsp;I tako je Tejeo opet obukao uniformu, preselio se u gradski garnizon i sledećih sedam godina služio na tuđinskom tlu. Ekumenska ambasada je, po diplomatskom sporazumu, deo Ekumena, a ne Verela - komadić planete koji toj planeti više ne pripada. Voe Deo je obezbedio gardiste, koji su imali i zaštitnu i ukrasnu svrhu, veoma vidljivi na tlu ambasade, u svojim uniformama bele i zlatne boje. Bili su i vidno naoružani, zato što su protivljenja protiv tuđinskog prisustva pokatkad prelazila u nasilje.
<BR>&nbsp;&nbsp;&nbsp;&nbsp;&nbsp;Rega Tejeo je dobio dužnost da zapoveda jednim odredom te garde, ali je ubrzo prebačen na drugačiju dužnost, da bude pratnja pojedinim članovima osoblja ambasade pri njihovim izlascima u grad i na putovanjima. Služio je kao telohranitelj, u neparadnoj uniformi. Ambasada je mnogo više volela da ne koristi svoje ljude i oružje nego da to poveri zemlji-domaćinu - dakle, da zahteva od Voe Dea tu uslugu. Često se od Tejea tražilo da bude i vodič i prevodilac, ponekad i družbenik. Nisu mu se dopadali pokušaji posetilaca iz svemira da se ponašaju kao drugarčine i ljudi od poverenja, da mu postavljaju pitanja o njemu samom, da ga pozivaju da pije sa njima. Prikrivajući savršeno svoje gađenje i ostajući savršeno učtiv, on je odbijao. Obavljao je svoj posao i držao se na udaljenosti. Znao je da ga ambasada ceni upravo zbog toga. To povernje koje su imali u njega pružalo mu je hladno zadovoljstvo.
<BR>&nbsp;&nbsp;&nbsp;&nbsp;&nbsp;Njegova sopstvena vlada nijednom nije pokušala da mu priđe i zatraži da on dostavlja informacije, iako je on i te kako doznavao stvari koje bi vladu zanimale. Voe-deanska obaveštajna služba nije se nikad obraćala veotima da postanu agenti. On je znao koji pripadnici ambasadne garde jesu agenti; neki od njih su čak pokušali da izvuku informacije od njega, ali on nije imao nameru da uhodi za uhode.
<BR>&nbsp;&nbsp;&nbsp;&nbsp;&nbsp;Stara Muzika, za koga je Tejeo sada pretpostavljao da je šef obaveštajnog sistema ambasade, pozva Tejeoa jednog dana, kad se ovaj vratio sa zimskog odsustva koje je proveo kod kuće. Taj Hainac je naučio da ne čini ništa što bi zahtevalo od Tejeoa emocionalnu reakciju, ali nije mogao sakriti prizvuk naklonosti u glasu dok ga je pozdravljao. "Zdravo, rega! Nadam se da je tvoja porodica dobro? U redu. Imam jedan izuzetno osetljiv posao za tebe. Kraljevina Gataj. Bio si tamo sa Kemhanom pre dve godine, zar ne? E, vidiš, sad oni žele da im pošaljemo Izaslanika. Kažu, hteli bi da se učlane. Naravno, njihov stari kralj je marioneta u rukama vaše vlade; ali i mnogo što-šta drugo se dešava tamo. Jak versko-separatistički pokret. Rodoljubiva 'stvar' za koju se bore: izbaciti sve strance napolje, i Voe-Deance i tuđine jednako. Ali Kralj i Savet zatražiše Izaslanika, a mi nemamo koga da pošaljemo osim jedne koja tek što je stigla. Možda će ti ona praviti izvesne probleme dok se ne snađe malo. Ja procenjujem da je malo svojeglava. Odličan materijal, ali mlada, vrlo mlada. A ovde je tek nekoliko nedelja. Tebe sam zatražio, zato što je njoj potrebno tvoje iskustvo. Budi strpljiv sa njom, rega. Mislim da ćeš naći da je simpatična."
<BR>&nbsp;&nbsp;&nbsp;&nbsp;&nbsp;Nije to našao. Tokom sedam godina, navikao se na tuđinske oči i na svakojake tuđinske mirise, boje i ponašanja. Zaštićen svojom besprekornom učtivošću i svojim kodeksom stoicizma, izdržavao je ili prenebregavao njihovo čudno, ili šokantno, ili uznemiravajuće ponašanje, njihovo neznanje i njihova drugačija znanja. Dok je štitio i služio strance koji su mu bili povereni, ostajao je na visini u odnosu na njih, nije ih dodirivao niti bio dodirnut. A oni su učili da se pouzdaju u njega i da mu se ne nameću. Žene su često sa više hitrine primećivale i počinjale poštovati njegove znake 'Ne ulazi!' nego muškarci; Tejeo je imao lak, maltene prijateljski odnos sa jednom starom Zemljankom koja je bila Posmatrač i koju je pratio na nekoliko dugih istraživačkih putovanja. "Sa tobom biti mirno je kao sa mačorom, rega", rekla mu je ona jednom, a on je cenio taj kompliment. Ali ova Izaslanica u Gataju bila je nešto drugo.
<BR>&nbsp;&nbsp;&nbsp;&nbsp;&nbsp;Fizički je bila predivna, sa kožom crvenomrkom i čistom kao kod bebe; sa sjajnom kosom koja je u hodu odmahivala levo i desno; hod slobodan - i preslobodan: izazivački je paradirala svojim zrelim, a vitkim telom pred muškarcima koji do tog tela nikako nisu mogli dobiti pristup. Naprosto je ćuškala i ubacivala to telo svima u lice, uporna, bestidna. Iskazivala je svoja mišljenja o svemu, sa grubim samopouzdanjem. Nikad nijedan fini nagoveštaj nije čula, niti ijedno naređenje prihvatila. Agresivno, razmaženo derište sa seksualnošću odrasle žene, a baš njoj je poverena diplomatska odgovornost u jednoj opasno nestabilnoj državi. Tejeu beše jasno, čim ju je ugledao, da će ovaj zadatak biti nemoguć, da neće moći da se pouzda ni u nju ni u sebe. Njena seksualna neskromnost ga je uzbuđila i u jednakoj meri mu se gadila; ideš sa kurvom prema kojoj se moraš ponašati kao da je princeza. Prinuđen da trpi, a nemoćan da ostane ravnodušan, on ju je mrzeo.
<BR>&nbsp;&nbsp;&nbsp;&nbsp;&nbsp;Sada mu je gnev bio kudikamo poznatije osećanje nego nekada, ali nije bio naviknut da mrzi. Mržnja mu je strahovito smetala. Nikada u životu nije tražio da sa nekog zadatka bude povučen, ali, kad je ona uvela makila u svoju spavaću sobu i kad dođe sledeće jutro, Tejeo posla ambasadi jednu krutu, kratku molbu. Odgovori mu Stara Muzika, kroz diplomatsku liniju, glasovnom, ali zaštićenom porukom: "Voleti Boga i zemlju, to je kao oganj, prijatelj divan, a neprijatelj strašan; samo se deca igraju vatrom. Ne dopada mi se ova situacija. Nema ovde nikog koga bih mogao poslati da ti bude zamena. Hoćeš li izdržati još malo?"
<BR>&nbsp;&nbsp;&nbsp;&nbsp;&nbsp;Nije znao kako da odbije. Veot ne odbija dužnost. Postideo se što mu je i na pamet palo da traži zamenu i opet mrzeo Izaslanicu zbog koje se tako osramotio.
<BR>&nbsp;&nbsp;&nbsp;&nbsp;&nbsp;Prva rečenica poruke bila je zagonetna, ne u uobičajenom stilu Stare Muzike, nego ukrašena, posredna, kao neko šifrovano upozorenje. Tejeo, naravno, nije znao nijedan obaveštajni kod Ekumena, ali ni svoje države. Njemu, dakle, Stara Muzika može poslati samo nagoveštaje, zaobilazne naznake. 'Voleti Boga i zemlju', to bi lako moglo da se odnosi na staroverce i rodoljube, dve subverzivne grupe u Gataju, obe fanatično protivne stranim uticajima; a to dete koje se igra vatrom mogla bi biti ova Izaslanica. Da li se njoj sada nabacuje neka od te dve grupe? On, Tejeo, nije primetio nijedan znak toga, ako se izuzme onaj čovek u senkama one noći, koji možda nije spremao nož, nego poruku. Izaslanica je bila pod Tejeovim pogledom po ceo dan, a na njenu kuću su po celu noć motrili vojnici kojima Tejeo zapoveda. Taj makil, Batikam, sigurno nije agent nijedne od te dve grupe. On bi lako mogao biti član Hame, podzemnog oslobodilačkog pokreta kmetova u državi Voe Deo, ali kao takav ne bi predstavljao opasnost za Izaslanicu, jer je Hama sagledavala Ekumen kao svoju ulaznicu za Jeovu i slobodu.
<BR>&nbsp;&nbsp;&nbsp;&nbsp;&nbsp;Tejeo se iščuđavao nad rečima poruke, puštao je taj snimak mnogo puta, znajući da je glup u suočenju sa ovakvom istančanošću, sa ulazima i izlazima ovog političkog lavirinta. Na kraju je izbrisao poruku i zevnuo, jer već beše pozno; okupao se, legao na spavanje, ugasio svetlo, rekao poluglasno "Gospode Kamije, daj da se hrabro držim jedne plemenite stvari!" i zaspao kao kamen.
<BR>
<BR>&nbsp;&nbsp;&nbsp;&nbsp;&nbsp;Makil je dolazio u njenu kuću svake večeri, posle pozorišta. Tejeo je pokušavao reći sebi da u tome nema ničeg lošeg. I on sam je proveo poneku noć sa makilima, u onim starim danima raskoši pre rata. Da budu majstori i umetnici seksa, to je deo makilskog posla. Tejeo je mnogo puta čuo govorkanja da bogatašice u gradu angažuju makila da nadoknadi ono čega kod muža nema dovoljno. Ali čak i takve žene su to radile tajno, neupadljivo, a ne na ovaj vulgarni, bestidni način, nisu se ovako rugale moralu; a Izaslanica se ponaša kao da je odnekud dobila pravo da radi šta god hoće, gde god i kad god hoće. Naravno da je Batikam željno saučestvovao u tome, koristio njenu zaljubljenost, rugao se Gatajcima, rugao se Tejeou - a i njoj samoj, iako to ona nije znala. Kakva se tu prilika ukazala jednoj imovini da napravi budale od svih vlasnika odjednom!
<BR>&nbsp;&nbsp;&nbsp;&nbsp;&nbsp;Posmatrajući Batikama, Tejeo se učvrsti u uverenju da je taj glumac član Hame. Njegova poruga bila je veoma istančana; nije pokušavao da obruka Izaslanicu javno. Zapravo je bio mnogo neupadljiviji nego ona. Nastojao je da utiče na nju, da bi se ona, sama, što manje blamirala pred svetom. Na Tejeovu hladnu učtivost reagovao je istom takvom učtivošću, ali su se njihovi pogledi sreli nekoliko puta, a tada je između njih dvojice proletelo neko kratkotrajno, nehotično razumevanje, bratsko, ironično.
<BR>&nbsp;&nbsp;&nbsp;&nbsp;&nbsp;Spremala se svetkovina, tualitska Gozba oproštaja. Kralj i Savet su sa velikim navaljivanjem pozivali Izaslanicu da učestvuje. Ona im je bila glavna atrakcija na mnogim paradama. Tejeu je to bilo sasvim svejedno, samo se pitao kako da se postara za njenu bezbednost usred usplahirene mase naroda na svetkovini; onda mu San reče da je ta svetkovina ubačena baš u najsvetiji od svih svetih dana stare vere gatajske i da su staroverci silno ogorčeni zbog takvog nametanja stranih obreda preko njihovih. Činilo se da je taj čovečuljak stvarno obrvan brigom. Sad se i Tejeo zabrinuo, a još i više sledećeg dana, kad Sana neočekivano zameniše nekim starijim čovekom koji je govorio uglavnom samo gatajski i bio sasvim nesposoban da objasni šta se dogodilo sa Sanom Ubatatom. "Drugo dužnosti, drugo dužnosti zove", rekao je taj, na vrlo lošem voe-deanskom jeziku. Smeškao se i klimao glavom. "Jako, al' jako voli vreme, da? Voli dužnosti zovu."
<BR>&nbsp;&nbsp;&nbsp;&nbsp;&nbsp;U danima pre svetkovine napetost u gradu je rasla; pojaviše se parole napisane po zidovima i nacrtani simboli stare vere; oskrnavljen je jedan tualitski hram, posle čega se moglo zapaziti vrlo jako prisustvo Kraljeve garde na ulicama. Tejeo ode u palatu i zatraži, po svojoj sopstvenoj volji, da Izaslanica ne bude prisutna na svečanosti gde je 'verovatno da će doći do narušavanja reda, a zbog neprikladnih demonstracija'. Pozva ga jedan zvaničnik dvora i poče ga obrađivati, nekakvom mešavinom uvredljivog odbacivanja svega što Tejeo ima da kaže, ali, istovremeno, i zavereničkim klimanjem glave i namigivanjem. Tek posle toga je Tejeo bio stvarno uznemiren. Te noći je rasporedio četvoricu na stražarske položaje oko kuće Izaslanika. Vratio se u svoje stanište, koje se nalazilo ne mnogo daleko, u istoj ulici, u jednoj maloj garnizonskoj zgradi koja je cela data na korišćenje ambasadnoj gardi. Nađe da je prozor njegove sobe otvoren i da se na stolu nalazi list hartije sa porukom na njegovom jeziku: Svetk F namešten za ubijstvo.
<BR>&nbsp;&nbsp;&nbsp;&nbsp;&nbsp;Rano ujutro, Tejeo se našao u kući Izaslanice i zatražio od njene kmetice da kaže svojoj vlasnici da on mora sa njom razgovarati. Izaslanica iziđe iz spavaće sobe, u hodu navlačeći neki beli ogrtač oko nagog tela. Za njom dođe Batikam, pospan, sa izrazom lica kao da ga ovo zabavlja. Tejeo mu očima dade signal odlazi, što Batikam prihvati sa nekim vedro-smirenim, nadmoćnim osmehom, i promrmlja žemi: "Idem ja da doručkujem. Reve? Imaš li neku hranu za mene?" Potom ode za kmeticom iz te prostorije. Tejeo se suoči sa Izaslanicom i dade joj onaj list hartije.
<BR>&nbsp;&nbsp;&nbsp;&nbsp;&nbsp;"Ovo sam dobio noćas, gospođo", reče on. "Moram zatražiti od tebe da ne prisustvuješ sutrašnjoj svetkovini."
<BR>&nbsp;&nbsp;&nbsp;&nbsp;&nbsp;Ona osmotri papir, pročita, zevnu. "Od koga je?"
<BR>&nbsp;&nbsp;&nbsp;&nbsp;&nbsp;"Ne znam, gospođo."
<BR>&nbsp;&nbsp;&nbsp;&nbsp;&nbsp;"A šta znači? 'Ubijstvo'? To je valjda ubistvo? Nisu mnogo pismeni, a?"
<BR>&nbsp;&nbsp;&nbsp;&nbsp;&nbsp;On poćuta trenutak-dva, pa reče: "Ima i nekoliko drugih nagoveštaja - dovoljno da ja od tebe moram zahtevati..."
<BR>&nbsp;&nbsp;&nbsp;&nbsp;&nbsp;"Da ne prisustvujem Svetkovini oproštaja, da. Čula sam te." Ona ode do sedišta pokraj prozora i tamo sede, pri čemu se njen ogrtač veoma raširi, otkrivajući noge; bosa stopala bila su joj smeđe boje, kratka, gipka, tabani ružičasti, nožni prsti mali i uredni. Tejeo se ukočeno zagleda u vazduh pored njene glave. Ona poče vrteti hartiju. "Ako misliš da je ovo opasno, rega, povedi sa sobom jednog gardistu, ili dvojicu", reče, sa najblažim prizvukom podsmeha. "Ja stvarno moram biti tamo. Zatražio je Kralj, znaš. Od mene se očekuje da potpalim neku veliku vatru, ili tako nešto. To je jedna od malog broja stvari koje žena sme javno uraditi ovde... Ne mogu sad da ustuknem." Pružila je papir ka njemu; trenutak kasnije Tejeo priđe dovoljno blizu da ga uzme od nje. Ona diže pogled ka njemu, smeškajući se; kad god ga potuče, ona mu se osmehuje. "Inače, po tvom mišljenju, ko bi mogao želeti da me rasturi? Rodoljubi?"
<BR>&nbsp;&nbsp;&nbsp;&nbsp;&nbsp;"Ili staroverci, gospođo. Sutra je jedan od njihovih praznika."
<BR>&nbsp;&nbsp;&nbsp;&nbsp;&nbsp;"A tvoji tualiti su ga preoteli, pa je sad njihov? Pa, za to ne mogu baš okriviti Ekumen, a?"
<BR>&nbsp;&nbsp;&nbsp;&nbsp;&nbsp;"Mislim da bi vlada mogla dopustiti nasilje da bi onda imala opravdanje za masovnu osvetu, gospođo."
<BR>&nbsp;&nbsp;&nbsp;&nbsp;&nbsp;Ona zausti da odgovori nešto bezbrižno, a onda shvati šta je on rekao, pa se namršti. "Misliš da me Savet namešta za atentat? Kakav dokaz imaš o tome?"
<BR>&nbsp;&nbsp;&nbsp;&nbsp;&nbsp;Posle ponovnog ćutanja, on reče: "Vrlo malo dokaza, gospođo. San Ubatat..."
<BR>&nbsp;&nbsp;&nbsp;&nbsp;&nbsp;"San se razboleo. Ovaj matori drugar koga su poslali kao zamenu nije od neke velike koristi, ali nije ni opasan! Je li to sve?" On ne reče ništa, a ona nastavi: "Dok ne budeš imao stvarne dokaze, rega, nemoj se mešati u moje obaveze. Tvoja vojnička paranoja nije prihvatljiva kad se počne širiti na ljude sa kojima ja ovde radim. Kontroliši je, molim te! Očekujem da sutra vidim jednog stražara više, ili dvojicu; to je dovoljno."
<BR>&nbsp;&nbsp;&nbsp;&nbsp;&nbsp;"Da, gospođo", reče on i iziđe. U glavi mu je sve pevalo od gneva. Sad mu pade na um da je njen novi vodič rekao njemu, Tejeou, da je San Ubatat sprečen zbog verskih dužnosti, a ne zbog bolesti. Ali se ne okrete da se vrati u kuću. Kakve bi koristi moglo biti? "Ostani još jedno sat, hoćeš li, Sejeme?" reče on stražaru ispred njene kapije, pa ode krakajući niz ulicu, u pokušaju da se udalji od nje, od njenih mekanih smeđih butina i ružičastih tabana i od glupog, drskog, kurvinskog glasa koji njemu izdaje naređenja. Pokuša se prepustiti blistavom, ledenom, osunčanom vazduhu i stepenastim ulicama na kojima su lepršali i praskali barjaci predstojeće svetkovine, svetlucanju velikih planina i pijačnoj galami, u nadi da će ga sve to ispuniti, zaseniti i skrenuti mu pažnju; ali u hodu je gledao svoju senku kako pada ispred njega kao nož po kamenu, i uviđao uzaludnost svog života.
<BR>
<BR>&nbsp;&nbsp;&nbsp;&nbsp;&nbsp;"Onaj veot mi se nešto zabrinuo", reče Batikam somotnim glasom, a ona se nasmeja i nabode iz tanjira koji se nalazio ispred nje komad konzerviranog voća, sa koga je kapao slatki sok; ubaci ga Batikamu u usta.
<BR>&nbsp;&nbsp;&nbsp;&nbsp;&nbsp;"Reve, spremna sam za doručak", doviknu ona i sede naspram njega. "Crkla sam od gladi! Tip je imao jedan od onih svojih napada falusokratije. Već dugo me nije ni od čega spasao. A to je, ipak, njegova jedina dužnost. Zato mora izmisliti neku priliku. Kamo sreće, kamo sreće da se taj stvor malo otkači od mene. Tako prija kad nije ovde jadni, mali San da puzi oko mene kao neka stidna vaš. Još samo kad bih se otarasila majora!"
<BR>&nbsp;&nbsp;&nbsp;&nbsp;&nbsp;"On je čovek časti", reče makil, tonom koji nije zvučao ironično.
<BR>&nbsp;&nbsp;&nbsp;&nbsp;&nbsp;"Kako može robovlasnik biti častan čovek?"
<BR>&nbsp;&nbsp;&nbsp;&nbsp;&nbsp;Batikam ju je posmatrao svojim izduženim, tamnim očima. Nije uspevala da pročita verelijanske oči, iako su tako lepe, do samih kapaka pune tame.
<BR>&nbsp;&nbsp;&nbsp;&nbsp;&nbsp;"Pripadnici muške hijerarhije uvek trtljaju o časti", reče ona. "I o časti 'svojih' žena, dabome."
<BR>&nbsp;&nbsp;&nbsp;&nbsp;&nbsp;"Čast je velika povlastica", reče Batikam. "Na kojoj ja zavidim. Ja zavidim njemu."
<BR>&nbsp;&nbsp;&nbsp;&nbsp;&nbsp;"Ma, do vraga sa svim tim lažnim dostojanstvom, sve je to samo zapišavanje teritorije da se zna čija je. Ti samo na jednoj stvari treba sa mu zavidiš, Batikame, a to je njegova sloboda."
<BR>&nbsp;&nbsp;&nbsp;&nbsp;&nbsp;Osmehnuo se. "Ti si jedina osoba koju znam koja nikada nije bila ni vlasništvo, ni vlasnik. To je sloboda. To je sloboda. Pitam se, shvataš li da je tako?"
<BR>&nbsp;&nbsp;&nbsp;&nbsp;&nbsp;"Dabome da shvatam", reče ona. On se osmehnu i nastavi jesti doručak, ali njoj ostade utisak da je u njegovom glasu bilo nečeg što ranije nije čula. Dirnuta i malo uznemirena, ona reče: "Odlaziš uskoro."
<BR>&nbsp;&nbsp;&nbsp;&nbsp;&nbsp;"Telepato. Da, kroz deset dana, trupa odlazi na turneju kroz Četrdeset Država."
<BR>&nbsp;&nbsp;&nbsp;&nbsp;&nbsp;"Oh, Batikame, nedostajaćeš mi! Ti si ovde jedini muškarac, jedina osoba sa kojom mogu razgovarati - a da i ne pominjem seks..."
<BR>&nbsp;&nbsp;&nbsp;&nbsp;&nbsp;"Jesmo li se?"
<BR>&nbsp;&nbsp;&nbsp;&nbsp;&nbsp;"Nismo se često", reče ona kroz smeh, ali glasom koji je, ipak, malo podrhtavao. On pruži ruku ka Soli; a ona mu dođe i sede mu u krilo, pri čemu joj se ogrtač sasvim otvorio. "Lepe izaslaničke sisice", reče on, počinjući da ih gladi i hvata usnama, "trbuščić mekani izaslanički..." Uđe Reve sa poslužavnikom koji tiho spusti. "Klopaj doručak, Izaslanice mala", reče Batikam, a ona se otpetlja od njega i vrati se na svoje sedište, široko se osmehujući.
<BR>&nbsp;&nbsp;&nbsp;&nbsp;&nbsp;"Pošto si slobodna, možeš biti iskrena", reče on i poče vrlo pažljivo ljuštiti jednu pini-voćku. "Nemoj suviše strogo suditi o onima među nama koji to nisu i ne mogu." Iseče jednu krišku i poče, preko stola, hraniti Soli. "Poznavati tebe, značilo je okusiti slobodu", reče on. "Dobiti nagoveštaj slobode, senku..."
<BR>&nbsp;&nbsp;&nbsp;&nbsp;&nbsp;"Kroz najviše nekoliko godina, Batikame, vi ćete svakako biti slobodni. Ceo ovaj idiotski sistem sa gospodarima i robljem srušiće se potpuno, čim Verel uđe u Ekumen."
<BR>&nbsp;&nbsp;&nbsp;&nbsp;&nbsp;"Ako uđe."
<BR>&nbsp;&nbsp;&nbsp;&nbsp;&nbsp;"Naravno da hoće."
<BR>&nbsp;&nbsp;&nbsp;&nbsp;&nbsp;Slegnuo je ramenima. "Moj dom je Jeova."
<BR>&nbsp;&nbsp;&nbsp;&nbsp;&nbsp;Zurila je u njega, zbunjena. "Ti si poreklom sa Jeove?"
<BR>&nbsp;&nbsp;&nbsp;&nbsp;&nbsp;"Nikad ni bio tamo", reče on. "A verovatno nikad neću ni biti. Šta će njima makili? Ali tamo je moj dom. To je moj narod. To je moja sloboda. Kada ćeš uvideti..." Pesnica mu je bila stisnuta; on je otvori blagim pokretom kao da nešto ispušta. Osmehnu se i opet se posveti doručku. "Moram se vratiti u pozorište", reče. "Imamo probe jednog čina za Dan oproštaja."
<BR>&nbsp;&nbsp;&nbsp;&nbsp;&nbsp;Provela je čitav jedan beskoristan dan u dvoru. Već neko vreme je uporno tražila dozvolu da poseti rudnike i ogromna poljoprivredna dobra u državnom vlasništvu, s one strane planina, mesta iz kojih je priticalo bogatstvo Gataja. I uporno su je sprečavali. Neko vreme je verovala da su to protokolarne začkoljice i birokratizam vlade; nevoljnost da se diplomati dozvoli da radi išta izvan trčkaranja po besmislenim skupovima; ali pojedinim poslovnim ljudima omakle su se izvesne reči o stanju u rudnicima i na imanjima, i Soli poče podozrevati da država krije jednu drugačiju vrstu ropstva, okrutniju od onog što se u gradu može videti. Danas nije postigla ništa; provela je dan u čekanju na nezakazane sastanke. Matorac koga su joj dali umesto Sana Ubatata pogrešno je razumeo, iz gluposti ili namerno, većinu njenih reči na voe-deanskom, i baš sve što je pokušala reći na gatajskom. Major je, srećom, skoro celo jutro bio odsutan, a umesto njega čuvao ju je jedan od njegovih vojnika. Ali u dvoru se major pojavio, krut i ćutljiv, stisnutih vilica, i od tad se držao uz nju sve dok nije odustala i otišla kući na rano kupanje.
<BR>&nbsp;&nbsp;&nbsp;&nbsp;&nbsp;Batikam dođe pozno te noći. Usred jedne njihove složene fantazijske igre i izmene uloga, što je od njega naučila i nalazila da je toliko uzbudljivo, njegova milovanja postadoše sve sporija i sporija, mekana, vukla su se preko nje kao pera, tako da je Soli sva drhtala od nezadovoljne želje, a onda, kad se pritisnula telom uz njegovo telo, ona uvide da je zaspao. "Budi se", reče ona kroz smeh, ali ipak sleđena, i protrese ga malo. Tamne oči se otvoriše, pune straha i pometnje.
<BR>&nbsp;&nbsp;&nbsp;&nbsp;&nbsp;"Izvini", reče ona odmah, "nastavi da spavaš, umoran si. Ne, ne, u redu je, kasno je doba." Ali on nastavi da radi ono što je - Soli je to sada morala uvideti, i pored sve njegove veštine i nežnosti - bio njegov posao.
<BR>&nbsp;&nbsp;&nbsp;&nbsp;&nbsp;Ujutro, za doručkom, ona reče: "Možeš li me videti, i vidiš li me, kao osobu koja je tebi ravna, Batikame?"
<BR>&nbsp;&nbsp;&nbsp;&nbsp;&nbsp;Izgledao je umoran i stariji nego obično. Nije se osmehivao. Posle nekog vremena reče: "Šta bi želela da kažem?"
<BR>&nbsp;&nbsp;&nbsp;&nbsp;&nbsp;"Da kažeš da me vidiš tako."
<BR>&nbsp;&nbsp;&nbsp;&nbsp;&nbsp;"Vidim te tako", reče on tiho.
<BR>&nbsp;&nbsp;&nbsp;&nbsp;&nbsp;"Nemaš poverenja u mene", odvrati Soli gorko.
<BR>&nbsp;&nbsp;&nbsp;&nbsp;&nbsp;Malo kasnije on reče: "Danas je Dan oproštaja. Gospa Tuala je došla muškarcima Asdoka, koji su na njene sledbenike nahuškali svoje lovne mačke. Zašla je među njih jašući veliku lovnu mačku sa plamenim jezikom, a oni su popadali od straha, ali ona ih je blagoslovila i oprostila im." Dok je ovo pričao, njegov glas i njegove ruke izvodili su tu priču. "Oprosti mi", reče on.
<BR>&nbsp;&nbsp;&nbsp;&nbsp;&nbsp;"Nije tebi potreban nikakav oproštaj!"
<BR>&nbsp;&nbsp;&nbsp;&nbsp;&nbsp;"Oh, svakome od nas je potreban. Zato i mi, kamijevci, ponekad pozajmimo gospu Tualu. Kad nam zatreba. Znači, ti ćeš danas biti gospa Tuala, na obredu?"
<BR>&nbsp;&nbsp;&nbsp;&nbsp;&nbsp;"Ja samo treba da potpalim neku vatru, tako su mi kazali", reče ona zabrinuto, a on se nasmeja. Kad je odlazio, ona mu reče da će doći u pozorište da ga vidi, večeras, posle svetkovine.
<BR>&nbsp;&nbsp;&nbsp;&nbsp;&nbsp;Hipodrom, jedina veća ravna površina u gradu i okolini, beše pritisnut masom naroda, zastave su vijorile, a šetajući prodavci izvikivali svoju robu; kraljevska motorna kolona zaletela se pravo u gomilu, koja se ispred vozila razmicala kao voda, a iza kolone odmah sastavljala. Nekakve tribine, prilično klimavog izgleda, bile su podignute za gospodu i vlasnike, sa posebnim, pregrađenim i zavesama odvojenim delom za dame. Soli vide kako jedno motorno vozilo prilazi do samih tribina; neku priliku umotanu u crveno platno iznesoše iz kola i žurno ponesoše među zavese, gde nestade. Da li će žene viriti kroz neke rupice, da bi videle šta se dešava? U masi naroda bilo je žena, ali to su bile kmetice, imovina. Soli uvide da će i nju skrivati sve dok ne nastupi njen trenutak u ceremoniji; čekao ju je crveni šator podignut uz tribine, nedaleko od jednog prostora, ograđenog konopcima, u kome su sveštenici već pevali svoje ritmične napeve. Dvorjani ponizni, ali vrlo odlučni, izvedoše i nju iz kola i veoma hitno je uvedoše u taj šator.
<BR>&nbsp;&nbsp;&nbsp;&nbsp;&nbsp;Unutra joj kmetice počeše nuditi čaj, slatkiše, ogledala, šminku i ulje za kosu, i pomagati da se umota u složenu odeću od fine crvene i žute tkanine, njen kostim u kome će uskoro, ali samo nakratko, odglumiti gospu Tualu. Niko joj, do sad, nije osobito jasno kazao šta, zapravo, ona treba da radi, a na sva njena pitanja žene su i sad odgovarale: "Pokazaće ti sveštenici, gospo, ti treba samo da pođeš sa njima. Ti samo upali vatru. Sve su oni spremili." Imala je utisak da ni one ne znaju; bile su to zgodne devojke, imovina dvora, uzbuđene što učestvuju u predstavi, ali ravnodušne prema veri. Znala je simboličnost te vatre koju treba da upali: mane i sagrešanja bacaju se u nju da izgore i budu zaboravljeni. Bila je to zgodna zamisao.
<BR>&nbsp;&nbsp;&nbsp;&nbsp;&nbsp;Napolju su sveštenici podvriskivali; virnula je - zaista su u šatorskom platnu postojale rupice za virenje napolje - i videla da se masa zgusnula. Niko, osim onih na tribinama i onih neposredno do konopca, nije ni slučajno mogao videti ništa, ali je svako mahao barjacima crvenim i žutim, žvakao prženu hranu i dobro se provodio, dok su sveštenici nastavljali duboke napeve. Sasvim na desnoj strani Solinog skučenog vidnog polja, dobijenog zurenjem kroz rupicu, videla se jedna dobro poznata ruka: majorova, naravno. Njega nisu pustili da se vozi istim kolima kao ona. Mora biti da se razbesneo. Ipak se probio dovde i stao pored šatora, da stražari. "Gospo, gospo", govorile su devojke, "evo idu sveštenici", i počele da zuje oko nje, da proveravaju da li joj šešir stoji pravo i da li sve proklete, osakaćujuće suknjetine padaju sa pravilnim naborima. Još su nešto čupkale i tapkale po njoj dok je iskoračivala iz šatora, zaslepljena jačinom dnevne svetlosti. Osmehivala se i nastojala da se drži vrlo uspravno i dostojanstveno, kao što bi se od boginje moralo očekivati. Zaista nije želela da im zezne proceduru.
<BR>&nbsp;&nbsp;&nbsp;&nbsp;&nbsp;Neposredno ispred ulaza u šator čekala su je dva čoveka u svešteničkim odeždama. Kad se Soli pojavila, istog trena su zakoračili ka njoj, prihvatili je za laktove i počeli govoriti: "Na ovu stranu, na ovu stranu, gospo." Činilo se da ona zaista uopšte neće morati da shvati šta treba da radi. Ovi svakako smatraju da žena to i ne može; svejedno, pod ovim okolnostima to je olakšanje. Sveštenici su je nagonili da se kreće brže nego što je udobno mogla u ovim utegnutim suknjetinama. Već stigoše iza tribina. Zar nije onaj prostor, konopcima ograđen, na suprotnoj strani? Jedan automobil se stušti pravo ka njima; na putu mu se našlo samo nekoliko ljudi, koji se razbežaše u stranu. Neko se dernjao; sveštenici je najednom počeše silovito vući, u pokušaju da potrče; jedan od njih kriknu i ispusti njenu ruku, oboren nekom letećom tamom koja je grunula u njega - krkljanac svud oko nje, nije se mogla osloboditi gvozdenog stiska oko mišice druge ruke, obe noge su joj bile zarobljene suknjetinama, podiže se buka, ogromna buka, koja je tresnu u glavu tako da joj se glava sasvim pognu nadole, pa ništa nije mogla videti ni čuti, zaslepljena, samo se bacakala; gurnuše je licem napred u neko mračno mesto, u neku zagušljivu, grebucavu tamu, obe ruke zavrnute iza leđa i čvrsto držane.
<BR>&nbsp;&nbsp;&nbsp;&nbsp;&nbsp;Automobil, u pokretu. Dugo. Muškarci, u tihom razgovoru. Na gatajskom jeziku. Vrlo teško je bilo disati. Nije se borila; nije vredelo. Lepljivim trakama su joj sputali i noge i ruke, a preko glave joj navukli vreću. Posle dugog vremena izvukli su je napolje kao leš i poneli je brzo u neku zgradu, pa niz stepenice, položili je na neki krevet ili ležaj, ne grubo, ali sa istom onom očajničkom hitnjom. Ležala je nepomično. Muškarci su govorili, i sad maltene šapatom. Nije shvatala ništa od ovoga. Njena glava još i sad čuje onu ogromnu buku, da li je to bio stvarno zvuk? Ili su je opaučili nečim tvrdim po glavi? Imala je osećaj gluvoće, kao da je ugrađena u zid napravljen od vate. Krpena vreća stalno joj se trpala u usta i nozdrve, usisavana pri svakom pokušaju udisanja.
<BR>&nbsp;&nbsp;&nbsp;&nbsp;&nbsp;Strgoše joj vreću s glave; čovek nadnet nad nju prevrte Soli da bi joj mogao skinuti traku sa ruku, pa sa nogu, mrmljajući pri tome: "Ne bude plaši, gospa, mi ne zlo tebe" na voe-deanskom. Onda on hitro uzmače od nje. Četvorica, možda petorica; bilo je teško videti ih, svetlosti vrlo malo. "Čeka ovde", reče drugi, "sve u redu. Samo da lepo zadovoljna." Pokušavala je da se podigne u sedeći položaj, ali joj se od tih pokreta vrtelo u glavi. A kad je vrtoglavica prestala, oni više nisu bili tu. Kao magijom odneti. Samo da lepo zadovoljna.
<BR>&nbsp;&nbsp;&nbsp;&nbsp;&nbsp;Prostorija malena, a vrlo visoka. Tamni zidovi od cigle, vazduh - memla živa. Svetlost je dopirala iz male bio-lumene ploče prikačene na tavanicu, bio je to slab sjaj, bez senke. Verovatno sasvim dovoljan za verelske oči. Samo da lepo zadovoljna. Mene su kidnapovali. Šta kažeš na to? Ona poče da inventariše: ima ovaj debeli madrac na kome sedi; ima ćebe; vrata; bokalče i šolju; je li ono rupa u podu, tamo, u uglu? Ona jednim zamahom spusti noge sa madraca, ali one udariše u nešto opruženo po podu pokraj kreveta - ona se opet namota nagore, zaviri dole, vide tamnu masu, telo na podu. Čovek. Uniforma, koža tako crna da se crte lica ne razaznaju, ali znala je ko je to. Čak i ovde, čak i ovde, major se našao uz nju.
<BR>&nbsp;&nbsp;&nbsp;&nbsp;&nbsp;Digla se nesigurno na noge i pošla da ispita tu odlivnu rupu. Pokaza se da je tačno to: naprosto rupa, betonom obloženi otvor u podu, sa mirisom blago hemijskim i sa blagim smradom. Izaslanicu je bolela glava, i ona opet sede na krevet da masira ruke, kao i zglobove stopala. Na taj način je postizala da napetost i bol polako popuštaju, i vraćala se u sebe, tim dodirivanjem, potvrđivanjem sebe, ritmično, metodično. Kidnapovali me. Šta kažeš na to? Samo da lepo zadovoljna. A on?
<BR>&nbsp;&nbsp;&nbsp;&nbsp;&nbsp;Najednom znajući da je on mrtav, Soli zadrhta i ostade nepomična.
<BR>&nbsp;&nbsp;&nbsp;&nbsp;&nbsp;Posle nekog vremena nagnula se polako, pokušavajući da mu vidi lice, osluškujući. Opet je imala osećaj gluvoće. Nikakav dah nije čula. Sva se tresući, obuzeta mučninom u stomaku, ispružila je ruku i prislonila nadlanicu na njegovo lice. Bilo je prohladno, hladno. Ali toplina dahnu preko njenih prstiju, jednom, pa još jednom. Ona čučnu na madrac i poče ga proučavati. Ležao je potpuno nepomično, ali kad mu je prislonila ruku na prsa, osetila je spore otkucaje srca.
<BR>&nbsp;&nbsp;&nbsp;&nbsp;&nbsp;"Tejeo", šapnu ona. Njen glas nije pristajao da se pojača nimalo više od šapata.
<BR>&nbsp;&nbsp;&nbsp;&nbsp;&nbsp;Ona mu opet prisloni ruku na prsa. Želela je da oseti taj spori, postojani ritam otkucaja, tu slabu toplinu; delovalo je smirujuće. Samo da lepo zadovoljna.
<BR>&nbsp;&nbsp;&nbsp;&nbsp;&nbsp;Šta su ono još rekli? Da samo čeka. Da. Izgleda da je to njihov program. Možda bi mogla da spava. Možda može ovako: ona zaspi, a kad se probudi, otkupnina je već isplaćena. Ili je ispunjen ko zna koji drugi njihov zahtev.
<BR>
<BR>&nbsp;&nbsp;&nbsp;&nbsp;&nbsp;Probudila se sa pomišlju da još ima časovnik na ruci; neko vreme je dremljivo proučavala mali srebrni displej i zaključila da je spavala tri sata. Još je dan Svetkovine, verovatno je prerano za isplatu tražene svote otmičarima; dakle, ona neće moći noćas u pozorište da gleda makile. Oči su joj se privikle na slabu svetlost, i sad je, pogledavši, videla sasušenu krv kojom je bila prekrivena cela jedna strana muškarčeve glave. Poče ispipavati i nađe vruću čvorugu veliku kao pesnica, iznad njegove slepoočnice, a prsti joj se od tog mesta odvojiše umrljani. Dakle, njega su udarili u glavu. Mora biti da je ono bio on, kad se bacio na sveštenika, lažnog sveštenika, a ona je samo zapamtila leteću senku, težak udarac i jedno 'uuuf!' kao u aidži-napadu, zatim ogromnu buku koja je pomutila sve. Ona poče puckati jezikom i kuckati po zidu, da proveri svoj sluh. Činilo se da je to u redu; nestao je pamučni zid. Možda su i nju udarili u glavu? Stade opipavati svoju glavu, ali ne nađe nikakvu čvorugu. Ovaj čovek mora da je dobio potres mozga, ako je još u nesvesti, i posle tri sata. Koliko težak potres mozga? Kad će se oni ljudi vratiti?
<BR>&nbsp;&nbsp;&nbsp;&nbsp;&nbsp;Ustala je, ali umalo da se sruči na pod, upetljana u proklete suknje Boginje. Samo da je bila, kad su je napali, u svojoj odeći, a ne u ovoj nakaradi koju ne možeš ni obući bez tri sluškinje! Sad se oslobodi toga, i od marame napravi nekakvu vezanu suknju do kolena. Nije bilo toplo u ovom podrumu, ili šta god je ta prostorija bila; bilo je vlažno i prilično hladno. Ona poče šetkati, četiri koraka i okret, četiri koraka i okret, četiri koraka i okret, i stade se razgibati malo. Ovoga su bacili na pod. Koliko je hladan pod? Da li je od udarca u glavu nastupio i šok? Ljudima u šoku potrebna je toplota. Oklevala je dugo, čudila se samoj sebi što je toliko neodlučna, što toliko dugo ne zna šta da radi. Da li bi trebalo da pokuša da podigne ovoga na madrac? Ili je bolje ne pomerati ga? Gde su, do vraga, oni ljudi? Da li će on umreti?
<BR>&nbsp;&nbsp;&nbsp;&nbsp;&nbsp;Sagnula se nad njega i rekla oštro: "Rega! Tejeo!" a već sledećeg trenutka on uvuče dah.
<BR>&nbsp;&nbsp;&nbsp;&nbsp;&nbsp;"Budi se!" Setila se sada, mislila je da se setila, da je važno ne dopustiti da osoba sa potresom mozga zapadne u komu. Sada, kad je već bilo prekasno.
<BR>&nbsp;&nbsp;&nbsp;&nbsp;&nbsp;On uvuče još jedan dah, a lice mu se izmeni, izvuče se iz krute nepokretnosti, postade mekše; oči su mu se otvarale i zatvarale, žmirkao je, nije ih dovodio u žižu. "O, Kamije", reče on vrlo tiho.
<BR>&nbsp;&nbsp;&nbsp;&nbsp;&nbsp;Nije mogla poverovati da se toliko obradovala što ga opet vidi. Samo da lepo zadovoljna. On je očigledno bio sav zaslepljen od glavobolje; priznade joj da vidi sve dvostruko. Pomogla mu je da se popne na ležaj, pokrila ga ćebetom. Nije ništa pitao, ležao je nemo i ubrzo opet utonuo u san. Kad je njega zbrinula, vratila se razgibanju i ceo sat vežbala. Pogledala je na časovnik. Dalja dva sata su prošla, još je dan, dan svetkonine. Nije još ni veče palo. Kad će doći oni ljudi?
<BR>&nbsp;&nbsp;&nbsp;&nbsp;&nbsp;Došli su tek ujutro, rano, posle jedne beskrajne noći koja je bila ista kao popodne i ista kao jutro. Otključali su metalna vrata i otvorili ih bučno, sa treskom; jedan uđe sa poslužavnikom, druga dvojica stajala su na vratima sa naperenim pištoljima. Poslužavnik se nije imao gde staviti, osim na pod, zato ga čovek stavi na pod i gurnu prema Soli, reče "Žao, gospo!" i povuče se, koračajući unatraške; vrata se sa treskom zatvoriše, i reze sa treskom padoše. Soli je već bila na nogama, a poslužavnik je podigla. "Čekajte!" reče ona.
<BR>&nbsp;&nbsp;&nbsp;&nbsp;&nbsp;Čovek na ležaju se probudio i počeo ošamućeno gledati oko sebe. Kad ga je ovde našla pokraj sebe, Soli kao da je nekud zaturila njegov nadimak, nije on više za nju bio 'major', a ipak, izbegavala je i njegovo ime. "Ovo je, valjda, doručak", reče ona i sede na rub madraca. Preko poslužavnika od upletenog pruća bilo je prebačeno platno; ispod platna bila je hrpa gatajskih žitnih kiflica punjenih mesom i povrćem, nekoliko komada voća i bokal sa poklopcem, napravljen od tankog lima od neke legure i ukrašen mnogobrojnim šarama. "Možda doručak, ručak i večera", reče ona. "Jebi ga. Pa, ništa. Ovo izgleda dobro. Možeš li jesti? Možeš li sedeti?"
<BR>&nbsp;&nbsp;&nbsp;&nbsp;&nbsp;On se dobro potrudio i posle nekog vremena našao u sedećem položaju, naslonjen leđima na zid. Onda je sklopio oči.
<BR>&nbsp;&nbsp;&nbsp;&nbsp;&nbsp;"Još vidiš dvostruko?"
<BR>&nbsp;&nbsp;&nbsp;&nbsp;&nbsp;On načini mali potvrdni zvuk.
<BR>&nbsp;&nbsp;&nbsp;&nbsp;&nbsp;"Jesi žedan?"
<BR>&nbsp;&nbsp;&nbsp;&nbsp;&nbsp;Mali potvrdni zvuk.
<BR>&nbsp;&nbsp;&nbsp;&nbsp;&nbsp;"Evo." Dala mu je šolju. Držeći šolju obema rukama, uspeo ju je prineti ustima. Vodu je pio polako, gutljaj po gutljaj. Za to vreme, ona je smazala tri kiflice, jednu za drugom, onda prinudila sebe da prestane, pa pojela i jednu pini-voćku. "Možeš li jesti voće?" upita ga ona, sa osećajem krivice. On ne odgovori. Ona se seti kako joj je Batikam dao da pojede krišku pinija u vreme doručka, kad je to bilo, juče, pre sto godina.
<BR>&nbsp;&nbsp;&nbsp;&nbsp;&nbsp;Od hrane u želucu pripade joj muka. Uze šolju iz opuštene ruke čovekove - on je opet zaspao - pa nasu sebi vodu i poče i ona piti polako, gutljaj po gutljaj.
<BR>&nbsp;&nbsp;&nbsp;&nbsp;&nbsp;Kad se osetila bolje, otišla je do vrata, počela pregledati šarke, bravu, površinu. Opipavala je ciglene zidove, gledala ih izbliza, isto tako i betonski pod, tragajući za nečim, nije ni sama znala za čim, možda nekim načinom da se pobegne, ili nečim drugim... Trebalo bi da vežba. Natera sebe da se počne razgibati, ali joj se vrati mučnina u stomaku, sa kojom dođe letargija. Ona se vrati do madraca i sede. Posle nekog vremena primeti da plače. I da joj se piški. Čučnula je nad rupu i slušala kako njena mokraća pada unutra. Nije se imala čime obrisati. Vratila se do kreveta i opet sela na njega. Zatim je protegnula noge, pa se uhvatila za zglavke stopala. Tišina je bila potpuna.
<BR>&nbsp;&nbsp;&nbsp;&nbsp;&nbsp;Okrenula se da pogleda čoveka; on je gledao nju. Trgla se zbog toga. On odmah otkloni pogled od nje. Ostao je naslonjen na zid, u neudobnom, ali opuštenom položaju.
<BR>&nbsp;&nbsp;&nbsp;&nbsp;&nbsp;"Jesi li žedan?" upita ona.
<BR>&nbsp;&nbsp;&nbsp;&nbsp;&nbsp;"Hvala", odvrati on. Ovde, gde joj ništa nije bilo poznato i gde je vreme bilo odlomljeno od prošlosti, njegov blagi, svetli glas bio je dobrodošao zbog svoje poznatosti. Ona mu nasu i dade punu šolju. Ovog puta je prvo seo normalno, a zatim popio vodu mnogo pouzdanije. "Hvala", prošaputa on još jednom, vraćajući joj šolju.
<BR>&nbsp;&nbsp;&nbsp;&nbsp;&nbsp;"Kako glava?"
<BR>&nbsp;&nbsp;&nbsp;&nbsp;&nbsp;On prisloni šaku na čvorugu, bolno trznu licem i opet se nasloni na zid.
<BR>&nbsp;&nbsp;&nbsp;&nbsp;&nbsp;"Jedan od njih je imao štap", reče ona, videći sada taj štap, u jednom sevu, među svojim ispreturanim uspomenama, "sveštenički štap. Ti si skočio na onog drugog."
<BR>&nbsp;&nbsp;&nbsp;&nbsp;&nbsp;"Meni su oduzeli pištolj", reče on. "Svetkovina." Govorio je ne otvarajući oči.
<BR>&nbsp;&nbsp;&nbsp;&nbsp;&nbsp;"A ja se upetljala u onu prokletu odeću. Nisam ti mogla nimalo pomoći. Nego, čuj. Da li je bila neka buka, neka eksplozija?"
<BR>&nbsp;&nbsp;&nbsp;&nbsp;&nbsp;"Da. Možda diverzija."
<BR>&nbsp;&nbsp;&nbsp;&nbsp;&nbsp;"Šta ti misliš, ko su ti momci?"
<BR>&nbsp;&nbsp;&nbsp;&nbsp;&nbsp;"Revolucionari. Ili..."
<BR>&nbsp;&nbsp;&nbsp;&nbsp;&nbsp;"Ti si rekao da je po tvom mišljenju možda umešana i gatajska vlada."
<BR>&nbsp;&nbsp;&nbsp;&nbsp;&nbsp;"Ne znam", promrmlja on.
<BR>&nbsp;&nbsp;&nbsp;&nbsp;&nbsp;"Bio si u pravu, ja sam pogrešila, izvini", reč ona, sad se osećajući kao osoba puna vrlina, spremna da ispravi stare greške.
<BR>&nbsp;&nbsp;&nbsp;&nbsp;&nbsp;On pomače šaku vrlo malo, kretnjom koja je značila da više nije bitno.
<BR>&nbsp;&nbsp;&nbsp;&nbsp;&nbsp;"Da li još vidiš dvostruko?"
<BR>&nbsp;&nbsp;&nbsp;&nbsp;&nbsp;Nije odgovorio; njemu su se opet 'gasila svetla'.
<BR>&nbsp;&nbsp;&nbsp;&nbsp;&nbsp;Stajala je i pokušavala da se priseti seliških vežbi disanja, kad se vrata razmahnuše i tresnuše, i na ulazu se pojaviše ista ona tri čoveka, dvojica sa pištoljima, svi mladi, crne kože, kratke kose, vrlo nervozni. Onaj vodeći se sagnu da ostavi poslužavnik na pod, a Soli, bez i najmanje prethodnog razmišljanja, nagazi težinom tela na njegovu šaku. "Ti čekaj!" reče ona. Sad je iz neposredne blizine zurila u lica i pištolje preostale dvojice. "Samo malo čekajte, slušajte! On ima ranu na glavi, treba nam lekar, treba nam više vode, ja ne mogu ni da mu očistim ranu, nema toalet-papira, i ko ste, do vraga, uopšte vi ljudi?"
<BR>&nbsp;&nbsp;&nbsp;&nbsp;&nbsp;Onaj koga je nagazila vikao je: "Sa ruka! Gospa, sa moja ruka!" ali druga dvojica su čula Soli. Ona podiže nogu i skloni se tome čoveku s puta, a on uzmače pravo u svoja dva drugara sa pištoljima. "Dobro, gospa, žao da problemi", reče on, sa suzama u očima, pridržavajući tu šaku. "Mi Rodoljubi. Ti poruka pošalji ovo pretendent, kao naša poruka. Niko strada. Važi?" Nastavio je da uzmiče, a jedan od njegovih drugara zatvori vrata. Tras, zvek, zvek.
<BR>&nbsp;&nbsp;&nbsp;&nbsp;&nbsp;Ona duboko uzdahnu i okrete se. Tejeo ju je gledao. "To je bilo opasno", reče on, sa vrlo malim osmehom.
<BR>&nbsp;&nbsp;&nbsp;&nbsp;&nbsp;"Znam da je bilo", reče ona, dišući teško. "Bilo je glupo. Ne uspevam da ovladam sobom. Osećam se kao da sam u delovima. Ali oni, do vraga, samo uguraju nešto unutra i pobegnu! Moramo dobiti vode!" Bila je u suzama, što se njoj uvek dešavalo tokom nekoliko trenutaka posle tuče ili svađe. "Da vidimo šta su doneli ovog puta." Podigla je poslužavnik na ležaj; kao i prvi put, poslužavnik je bio prekriven platnom, u smešnom oponašanju hotela ili kuće u kojoj poslužuju robovi. "Stvar udobnosti", progunđa ona. Ispod tkanina bila je gomila slatkih peciva, zatim jedno malo plastično ogledalo sa drškom, češalj, lončić sa nečim što je mirisalo kao istrunulo cveće, i kutija nečeg što je, posle izvesnog vremena, prepoznala: gatajski tamponi.
<BR>&nbsp;&nbsp;&nbsp;&nbsp;&nbsp;"To su 'stvari za dame'", reče ona. "Bog ih prokleo, glupi prokleti kurci! Ogledalo!" Hitnula je ogledalo preko prostorije. "Ja, naravno, ne mogu ni jedan jedini dan da sastavim bez gledanja u ogledalo! Jebo ih Bog!" Za ogledalom je pobacala i sve ostalo, osim peciva; ali je dobro znala da će tampone posle podići i čuvati pod madracom i, uh, ne daj Bože, upotrebiti ako bude morala, ako budu prisiljeni da ostanu ovde, koliko bi dugo to bilo? Još deset ili više dana... "Oh, Bože", reče ona opet. Ustade i pokupi sve, pa stavi ogledalo i lončić, prazan bokal za vodu i kore od voća preostale posle prvog obroka, sve to na jedan poslužavnik, koji ostavi ispred vrata. "Đubre", reče ona na voe-deanskom. A maločas je vikala, shvati ona, na nekom drugom jeziku: alteranskom, verovatno. "Imaš li ikakvu predstavu", reče ona, sevši opet na madrac, "koliko vi, narode, otežavate život ženi? Mogli biste navesti ženu da poželi da to nije!"
<BR>&nbsp;&nbsp;&nbsp;&nbsp;&nbsp;"Mislim da su imali dobre namere", reče Tejeo. Ona uvide da nema ni najmanjeg traga podsmeha ili neozbiljnosti u njegovom glasu. Ako uživa u njenoj sramoti, i njega je sramota da to uživanje njoj pokaže. "Mislim da su amateri", reče on.
<BR>&nbsp;&nbsp;&nbsp;&nbsp;&nbsp;Posle izvesnog vremena, ona reče: "To bi moglo biti loše."
<BR>&nbsp;&nbsp;&nbsp;&nbsp;&nbsp;"Moglo bi." Bio je opet seo uspravno i počeo obazrivo opipavati čvorugu na glavi. Svuda oko te velike izbočine, njegova gruba, teška kosa bila je slepljena od krvi. "Kidnapovanje", reče on. "Oni traže da im se isplati otkupnina. Nisu to ubice. Nisu imali pištolje. Nisu mogli ni ući sa pištoljima. I ja sam morao ostaviti oružje na ulazu."
<BR>&nbsp;&nbsp;&nbsp;&nbsp;&nbsp;"Misliš, ovo nisu oni na koje si bio upozoren?"
<BR>&nbsp;&nbsp;&nbsp;&nbsp;&nbsp;"Ne znam." Istraživanje mu donese silovit bol i Tejeo odustade. "Da li veoma loše stojimo sa vodom?"
<BR>&nbsp;&nbsp;&nbsp;&nbsp;&nbsp;Ona mu donese još jednu punu šolju. "Nema dovoljno za pranje. Glupo, prokleto ogledalo, u vreme kad nama treba voda!"
<BR>&nbsp;&nbsp;&nbsp;&nbsp;&nbsp;Zahvalio joj se, počeo piti vodu, onda se naslonio opet na zid, čuvajući poslednjih nekoliko gutljaja da ih popije malo kasnije. "Nisu planirali da otmu mene", reče on.
<BR>&nbsp;&nbsp;&nbsp;&nbsp;&nbsp;Porazmislila je o tome i klimnula glavom. "Plaše se da ćeš ih prepoznati?"
<BR>&nbsp;&nbsp;&nbsp;&nbsp;&nbsp;"Da su imali mesto za mene, ne bi me stavili zajedno sa jednom damom." Govorio je to bez ironije. "Ovo ovde su spremili za tebe. Mora biti da se nalazi negde u gradu."
<BR>&nbsp;&nbsp;&nbsp;&nbsp;&nbsp;Ona klimnu glavom. "Vožnja je trajala pola sata ili manje. Ali moja glava bila je u vreći."
<BR>&nbsp;&nbsp;&nbsp;&nbsp;&nbsp;"Poslali su poruku palati. Nisu dobili odgovor ili su dobili nezadovoljavajući. Žele da poruku pošalješ ti."
<BR>&nbsp;&nbsp;&nbsp;&nbsp;&nbsp;"Da ubedim vladu da me oni stvarno drže? Zašto vladu treba u to ubeđivati?"
<BR>&nbsp;&nbsp;&nbsp;&nbsp;&nbsp;Oboje zaćutaše.
<BR>&nbsp;&nbsp;&nbsp;&nbsp;&nbsp;"Žao mi je", reče on, "ne uspevam da razmišljam." Zatim leže. Umorna, klonula, preosetljiva posle onog naleta adrenalina, ona se opruži pored njega. Sebi je od smotane suknje napravila jastuk; Tejeo nije imao nikakav jastuk. Ćebe im je bilo poprečno prebačeno preko nogu.
<BR>&nbsp;&nbsp;&nbsp;&nbsp;&nbsp;"Jastuk", reče ona. "Još ćebadi. Sapun. Šta još?"
<BR>&nbsp;&nbsp;&nbsp;&nbsp;&nbsp;"Ključ", promrmlja on.
<BR>&nbsp;&nbsp;&nbsp;&nbsp;&nbsp;Ležali su jedno uz drugo u tišini, u slabašnoj, nepromenljivoj svetlosti.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra oko osam sati, bar po Solinom časovniku, Rodoljubi su ušli u sobu, četvorica. Dvojica su stražarila pokraj vrata, sa naperenim pištoljima; druga dvojica stajala su nelagodno na preostalom, nevelikom prostoru sobe. Gledali su dole, ka svojim zarobljenicima; a ovi su sedeli na madracu, oboje sa nogama podvijenim. Novi govornik bolje je vladao voe-deanskim jezikom nego oni raniji. Rekao je da je njima veoma žao što su doveli gospođu u nelagodan položaj, da će učiniti koliko mogu da joj bude udobnije i da ona mora biti strpljiva i napisati, rukopisom, poruku pretendentu na presto, a u poruci objasniti da će biti puštena na slobodu, neozleđena, čim Kralj zapovedi Savetu da se ugovor sa Voe Deom poništi.
<BR>&nbsp;&nbsp;&nbsp;&nbsp;&nbsp;"Neće on to učiniti", reče ona. "Oni mu neće dozvoliti."
<BR>&nbsp;&nbsp;&nbsp;&nbsp;&nbsp;"Molim ne raspravljaj", reče čovek, sa grubošću nekoga ko je sav izvan sebe. "Evo materijali za pisanje. Evo poruka." On ostavi hartije i pisaljku na madrac, nervozno, pokretima kao da se plaši da bude blizu nje.
<BR>&nbsp;&nbsp;&nbsp;&nbsp;&nbsp;Bila je svesna kako je Tejeo izbrisao svoju prisutnost: sedeo je nepomično, oborene glave, oborena pogleda; ti ljudi su ga prenebregli.
<BR>&nbsp;&nbsp;&nbsp;&nbsp;&nbsp;"Ako ja ovo napišem vama, hoću da dobijem vode, mnogo vode, i sapun i ćebad i toalet-papir i jastuke i lekara, i hoću da neko dođe kad ja pokucam na vrata, i neku pristojnu odeću. Toplu. Mušku."
<BR>&nbsp;&nbsp;&nbsp;&nbsp;&nbsp;"Nema doktor!" reče čovek. "Pisati! Molim! Sad!" Sav se trzao, poskakivao, nije se usudila da nastavi pritisak na njega. Pročitala je njihovo saopštenje, prepisala ga svojim krupnim, detinjastim rukopisom - retko je išta pisala rukom - i oba dodala tom predstavniku Rodoljuba. On na brzinu osmotri tekst i bez reči pohita napolje, zajedno sa ostalima. Tras! - učiniše vrata.
<BR>&nbsp;&nbsp;&nbsp;&nbsp;&nbsp;"Da li je trebalo da odbijem?"
<BR>&nbsp;&nbsp;&nbsp;&nbsp;&nbsp;"Mislim da nije", reče Tejeo. Ustao je i protegnuo se, ali onda seo, i činilo se da mu se vrti u glavi. "Dobro se pogađaš", reče.
<BR>&nbsp;&nbsp;&nbsp;&nbsp;&nbsp;"Videćemo šta ćemo dobiti. Oh, Bože. Šta li se to dešava?"
<BR>&nbsp;&nbsp;&nbsp;&nbsp;&nbsp;"Možda", reče on lagano, "Gataj nije voljan da prihvati te zahteve. Ali kad Voe Deo - i tvoj Ekumen - saznaju za ovo, izvršiće pritisak na Gataj."
<BR>&nbsp;&nbsp;&nbsp;&nbsp;&nbsp;"Ja bih rado da se oni odmah sad pokrenu. Pretpostavljam da je za Gataj ovo užasna blamaža, i da sad pokušavaju da spasu čast na taj način što prikrivaju celu stvar - da li je to verovatno? Koliko dugo mogu prikrivati? Šta će reći tvoji? Neće li tragati za tobom?"
<BR>&nbsp;&nbsp;&nbsp;&nbsp;&nbsp;"Nesumnjivo hoće", reče on na svoj učtivi način.
<BR>&nbsp;&nbsp;&nbsp;&nbsp;&nbsp;Neobično je bilo kako su ta njegova krutost i ti njegovi maniri, koji su je ranije svaki put odbacivali na neki drugi kolosek, isključivali, ovde delovali sasvim drugačije: njegova uzdržanost i formalnost smirivali su je, uveravali je da je ona još deo jednog sveta izvan ove prostorije, sveta iz koga su došli i u koji će se vratiti, sveta u kome ljudi žive dugo.
<BR>&nbsp;&nbsp;&nbsp;&nbsp;&nbsp;Zašto bi bilo važno živeti dugo? - upita se ona. Odgovor na to nije znala. Ni o čemu sličnom nije nikad ranije razmišljala. Ali ovi mladi Rodoljubi žive u svetu kratkih života. Zahtevi, nasilje, neposrednost, i smrt, za šta? Za jednu uskogrudost, jednu mržnju, jedno fiksanje drogom vlasti.
<BR>&nbsp;&nbsp;&nbsp;&nbsp;&nbsp;"Ja se stvarno uplašim svaki put kad oni odu", reče ona niskim tonom.
<BR>&nbsp;&nbsp;&nbsp;&nbsp;&nbsp;Tejeo pročisti grlo i reče: "I ja."
<BR>
<BR>&nbsp;&nbsp;&nbsp;&nbsp;&nbsp;Vežbe.
<BR>&nbsp;&nbsp;&nbsp;&nbsp;&nbsp;"Uhvati - ma stegni, nisam ja od stakla! - sad..."
<BR>&nbsp;&nbsp;&nbsp;&nbsp;&nbsp;"Ha!" reče on, sa sevajućim osmehom uzbuđenja, pošto mu je pokazala način oslobađanja iz zahvata, a on, zatim, uspeo na taj način da se oslobodi iz njenog zahvata.
<BR>&nbsp;&nbsp;&nbsp;&nbsp;&nbsp;"E, dobro, ti bi sad čekao - ovde..." tup! "...vidiš?"
<BR>&nbsp;&nbsp;&nbsp;&nbsp;&nbsp;"Ajao!"
<BR>&nbsp;&nbsp;&nbsp;&nbsp;&nbsp;"Uh izvini, izvini Tejeo, zaboravila sam na tvoju glavu - je l' ti dobro? Stvarno mi je žao..."
<BR>&nbsp;&nbsp;&nbsp;&nbsp;&nbsp;"Oh, Kamije", reče on, dižući se sa poda u sedeći položaj i pridržavajući crnu, izduženu glavu obema šakama. Udahnu nekoliko puta, duboko. Ona je klečala kao pokajnica, brižna.
<BR>&nbsp;&nbsp;&nbsp;&nbsp;&nbsp;"Ovo", reče on, "ovo nije, nije poštena igra."
<BR>&nbsp;&nbsp;&nbsp;&nbsp;&nbsp;"Naravno da nije, to je aidži - sve je pošteno u ljubavi i ratu, kaže se na Teri - Stvarno mi je žao, užasno žao, tako sam glupa bila!"
<BR>&nbsp;&nbsp;&nbsp;&nbsp;&nbsp;Nasmejao se, nekim izlomljenim i očajnim smehom, stresao glavom još jednom, i još jednom. "Pokaži mi", reče. "Ne znam šta si uradila."
<BR>
<BR>&nbsp;&nbsp;&nbsp;&nbsp;&nbsp;Vežbe.
<BR>&nbsp;&nbsp;&nbsp;&nbsp;&nbsp;"Šta radiš sa svojim umom?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Puštaš ga da tek tako luta?"
<BR>&nbsp;&nbsp;&nbsp;&nbsp;&nbsp;"Ne. Jesmo li moj um i ja dva različita bića?"
<BR>&nbsp;&nbsp;&nbsp;&nbsp;&nbsp;"Znači... ti se ne usredsređuješ ni na šta? Samo ga puštaš da luta?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Dakle ipak ga ne puštaš da luta."
<BR>&nbsp;&nbsp;&nbsp;&nbsp;&nbsp;"Koga?" reče on, malo razdražljivo.
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;"Razmišljaš li o..."
<BR>&nbsp;&nbsp;&nbsp;&nbsp;&nbsp;"Ne", reče on. "Miruj."
<BR>&nbsp;&nbsp;&nbsp;&nbsp;&nbsp;Vrlo duga pauza, možda četvrt sata.
<BR>&nbsp;&nbsp;&nbsp;&nbsp;&nbsp;"Tejeo, ne mogu. Svrbi me. Pamet me svrbi. Otkad se baviš ovim?"
<BR>&nbsp;&nbsp;&nbsp;&nbsp;&nbsp;Ćutanje, pa odgovor dat nerado: "Od svoje druge godine."
<BR>&nbsp;&nbsp;&nbsp;&nbsp;&nbsp;Napustio je pozu potpune opuštenosti i nepomičnosti, pognuo glavu da protegne mišiće vrata i ramena. Posmatrala ga je.
<BR>&nbsp;&nbsp;&nbsp;&nbsp;&nbsp;"Sve nešto razmišljam o dugom životu, o tome kako izgleda živeti dugo", reče ona. "Ne mislim samo biti dugo živ, do vraga, ja sam već oko hiljadu i sto godina živa, pa šta mi to znači, ništa. Nego... nešto u tom načinu razmišljanja, kad život sagledavaš kao dug, ima značaja. Kao i kad imaš dece. Pa čak i samo razmišljanje o mogućnosti da imaš dece je značajno. Tu kao da ti se neka ravnoteža izmeni. Smešno je da ja o tome razmišljam baš sad, kad su moji izgledi da dugo živim naglo opali..."
<BR>&nbsp;&nbsp;&nbsp;&nbsp;&nbsp;On ne reče ništa. Imao je sposobnost da ne kaže ništa, ali na takav način da njoj omogući da nastavi govoriti. Bio je jedan od najmanje pričljivih ljudi koje je ikad upoznala. Većina muškaraca behu velike pričalice. I ona sama bila je poprilično sklona klepetanju. On je ćutao. Želela je znati kako se to postiže.
<BR>&nbsp;&nbsp;&nbsp;&nbsp;&nbsp;"Samo treba vežbati, je li tako?" reče ona. "Samo sedeti ovde."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Godinama i godinama vežbati... Oh, Bože. Može se desiti..."
<BR>&nbsp;&nbsp;&nbsp;&nbsp;&nbsp;"Ne, ne", reče on, shvativši istog trenutka šta je pomislila.
<BR>&nbsp;&nbsp;&nbsp;&nbsp;&nbsp;"Onda zašto nešto ne preduzmu? Šta čekaju? Već je prošlo devet dana!"
<BR>
<BR>&nbsp;&nbsp;&nbsp;&nbsp;&nbsp;Od samog početka imali su neplaniranu, prećutnu saglasnost da soba bude podeljena na dva dela: linija razgraničenja išla je po sredini madraca, sekući ga uzduž na dve polovine, i skretala na pod gde se nastavljala sve do suprotnog zida. Vrata su bila na njenoj strani, levoj; rupa za sranje bila je na njegovoj strani prostorije, desnoj. Bilo kakav upad na tuđi teren morao je biti zatražen nekim gotovo nevidljivim signalom, i odobrena na isti način. Kad neko od njih dvoje ide na rupu za sranje, druga osoba okrene glavu, neupadljivo, na drugu stranu. Kad je bilo vode dovoljno da se neko bar zapere, a to se retko dešavalo, isti aranžman je primenjivan. Linija duž sredine madraca bila je apsolutna. Njihovi glasovi su je prelazili, kao i zvuci i mirisi njihovih tela. Ponekad je osećala njegovu toplotu; telesna temperatura Verelijanaca bila je nešto viša od njene, pa je Soli u snu osećala, u memljivom, nepomičnom vazduhu, to blago zračenje. Ali nikad nisu prelazili tu crtu, ni jednim jedinim prstom, ni u najdubljem snu.
<BR>&nbsp;&nbsp;&nbsp;&nbsp;&nbsp;Soli je o ovome razmišljala, i nalazila, u pojedinim navratima, da je poprilično smešno. U drugim trenucima izgledalo je glupavo i perverzno. Zar ne bi oboma prijalo malo ugađanja potrebama tela? Ona je njega dodirivala samo prvog dana, kad mu je pomagala da se popne na ležaj; u kasnijim danima, u prilikama kad su dobijali dovoljno vode, Soli je čistila njegovu ranu na glavi i malo-po malo ispirala iz njegove kose krv, koja se bila zgrušala, a posle i usmrdela. Za ovaj drugi posao koristila je češalj; pokazalo se da je ipak dobro imati tu spravicu. Suknje Boginje bile su od neprocenjive koristi kao materijal koji je Soli cepala i na taj način dobijala zavoje i krpice za pranje. Čim je Tejeou zarasla rana na glavi, počeše vežbati aidži, iz dana u dan; ali aidži je imao bezličnu, obrednu čistotu u svojim zahvatima i stezanjima, što je ostajalo veoma daleko od seksa. U svim drugim prilikama, Tejeovo fizičko prisustvo bilo je nešto nedodirljivo i neosvojivo, i tu nikakve promene niti nejasnoće nije bilo.
<BR>&nbsp;&nbsp;&nbsp;&nbsp;&nbsp;On je samo održavao, pod neverovatno teškim uslovima, istu onu krutu uzdržanost koju je oduvek pokazivao. Ne samo on; i Reve je bila takva. I svi ostali, svi sem Batikama; međutim, kad je Batikam onako trenutno pristao da zadovolji njen hir i njenu žudnju, da li je to bio istinski kontakt, kako joj se tada učinilo? Razmišljala je sada o onom strahu u njegovim očima, one poslednje noći. Nije to bila suzdržanost, bila je sputanost.
<BR>&nbsp;&nbsp;&nbsp;&nbsp;&nbsp;Mentalitet robovlasničkog društva je to bio: i robovi i gospodari uhvaćeni u istu zamku radikalnog nepoverenja i stalnog štićenja sebe.
<BR>&nbsp;&nbsp;&nbsp;&nbsp;&nbsp;"Tejeo", reče ona, "ne razumem ropstvo. Dozvoli da objasnim šta time hoću reći", iako on nije ničim nagovestio da će je prekinuti ili da će se nešto buniti; ispoljio je samo učtivu pažnju. "Ovo hoću reći. Razumem kako nastaju društvene institucije i shvatam da je jedinka naprosto jedan delić društva - dakle, ne pitam te zašto ne prihvataš da sam ja u pravu i zašto se ne slažeš da je ropstvo jedna opaka i neisplativa stvar, ne tražim ni da braniš ropstvo ni da ga se odrekneš. Samo pokušavam razumeti kakav je to osećaj kad veruješ da dve trećine ljudskih bića na tvom svetu jesu zaista, iz opravdanih razloga, tvoje vlasništvo. Pet šestina, zapravo, jer tu treba uključiti i žene u sastavu vaše kaste."
<BR>&nbsp;&nbsp;&nbsp;&nbsp;&nbsp;Posle nekog vremena on reče: "Moja porodica poseduje negde oko dvadeset pet takvih imovina."
<BR>&nbsp;&nbsp;&nbsp;&nbsp;&nbsp;"Ne sitničari."
<BR>&nbsp;&nbsp;&nbsp;&nbsp;&nbsp;On prihvati ovaj ukor.
<BR>&nbsp;&nbsp;&nbsp;&nbsp;&nbsp;"Meni se čini da ste vi presekli veze između ljudi. Ne dodirujete robove, a ni oni vas, ne na onaj način kako ljudska bića treba da se dodiruju, u duhu uzajamnosti. Vi se morate držati zasebno, vi neprestano radite na održavanju te granice. Zato što nije prirodna - ona je potpuno veštačka. Ja ne uspevam da primetim nikakvu fizičku razliku između vlasnika i ljudskih komada imovine. A ti?"
<BR>&nbsp;&nbsp;&nbsp;&nbsp;&nbsp;"Ja uspevam, najčešće."
<BR>&nbsp;&nbsp;&nbsp;&nbsp;&nbsp;"Ali po signalima u ponašanju, u kulturi - zar ne?"
<BR>&nbsp;&nbsp;&nbsp;&nbsp;&nbsp;On porazmisli malo, pa klimnu glavom.
<BR>&nbsp;&nbsp;&nbsp;&nbsp;&nbsp;"Vi ste ista živa vrsta, ista rasa, ista nacija, baš isti u svakom pogledu, mada ima neke male razlike u bojama. Ako uzmeš dete kmetice i odgajiš ga kao vlasnika, ono će u svakom pogledu biti vlasnik; i obratno. Vi, dakle, provodite život održavajući ovu ogromnu podelu koja ne postoji. Ono što meni nije jasno jeste sledeće: kako je moguće da ne uviđate kakvo je to užasavajuće rasipništvo. Ne mislim u ekonomskom pogledu!"
<BR>&nbsp;&nbsp;&nbsp;&nbsp;&nbsp;"U ratu", reče on, a onda nastade veoma duga pauza; Soli je imala još mnogo da kaže, ali je čekala, radoznala. "Bio sam na Jeovi, znaš", reče on. "U građanskom ratu."
<BR>&nbsp;&nbsp;&nbsp;&nbsp;&nbsp;Znači, tu su tebe toliko izbrazdali i izreckali, pomisli ona; jer, ma koliko pomno odvraćala pogled, sada više nije mogla ne poznavati izgled njegovog vitkog, atletskog tela boje oniksa, a osim toga znala je da u aidžiju mora malo da poštedi njegovu levu ruku, kojoj je nedostajao jedan dobar komad mesa odmah iznad bicepsa.
<BR>&nbsp;&nbsp;&nbsp;&nbsp;&nbsp;"Roblje u Kolonijama diglo se na bunu, znaš, u početku samo mali broj, kasnije svi. Gotovo svi. Zato smo mi vojnici tamo bili svi vlasnici. Nisi mogao tamo da šalješ vojnike-kmetove, mogli bi da prebegnu na stranu protivnika. Svi smo bili veoti i dobrovoljci. Vlasnici, u borbi protiv imovine. Ja sam se borio sa sebi ravnima. To sam prilično brzo uvideo. A posle sam saznao da se borim sa jačima od sebe. Potukli su nas."
<BR>&nbsp;&nbsp;&nbsp;&nbsp;&nbsp;"Ali to..." reč Soli i zaćuta, ne znajući šta bi rekla.
<BR>&nbsp;&nbsp;&nbsp;&nbsp;&nbsp;"Mlatili su nas od početka do kraja", reče on. "Jednim delom i zato što moja vlada nije razumela da oni to mogu. I da se oni bore bolje, žešće, pametnije i hrabrije nego mi."
<BR>&nbsp;&nbsp;&nbsp;&nbsp;&nbsp;"Zato što su se borili za svoju slobodu!"
<BR>&nbsp;&nbsp;&nbsp;&nbsp;&nbsp;"Može to biti", reče on na svoj učtivi način.
<BR>&nbsp;&nbsp;&nbsp;&nbsp;&nbsp;"I..."
<BR>&nbsp;&nbsp;&nbsp;&nbsp;&nbsp;"Želeo sam ti reći da uvažavam ljude protiv kojih sam ratovao."
<BR>&nbsp;&nbsp;&nbsp;&nbsp;&nbsp;"Ja tako malo znam o ratu, o borbi", reče ona, sa mešavinom skrušenosti i razdražljivosti. "Zapravo, ne znam ništa. Bila sam na Keaku, ali to nije bio rat, to je bilo samoubistvo jedne rase, masovno uništavanje svega živog u jednoj biosferi. Valjda se to razlikuje od rata... Tad se Ekumen konačno odlučio da usvoji Konvenciju o naoružanju, znaš. Zbog onoga kako je sebe uništila prvo planeta Orint, a zatim Keak. Terani su vekovima navaljivali da se takva konvencija izglasa. Zato što su i sami bili nadomak takvog samoubistva, svojevremeno. Ja sam delimično Teranka. Moji preci su jurcali tamo-amo po planeti i ubijali jedni druge. Hiljadama godina. Bili su i oni gospodari i robovi, neki od njih, mnogi... Ali ne znam da li je ta Konvencija bila dobra zamisao. Da li je u redu. Ko smo mi da nekome govorimo šta sme, a šta ne sme raditi? Zamisao Ekumena bila je da se ponudi jedan put. Da se on otvori. A ne da se pred bilo kim zatvori."
<BR>&nbsp;&nbsp;&nbsp;&nbsp;&nbsp;Slušao je pomno, ali je tek posle dužeg vremena progovorio. "Mi se učimo da... zbijamo redove. Uvek. Mislim da si u pravu, to je rasipanje... energije, duha. Vi ste otvoreni."
<BR>&nbsp;&nbsp;&nbsp;&nbsp;&nbsp;Te reči su ga skupo koštale, pomisli ona; dok njene reči doskakuću iz vazduha i u vazduh se vrate. On kad progovori, to je iz srži kostiju. Iz tog razloga, poslednjih nekoliko izgovorenih reči bile su svečani kompliment, koji ona prihvati zahvalno, jer dok su dani odmicali, ona je povremeno uviđala koliko je samopouzdanja izgubila i koliko nastavlja da gubi; koliko samouverenja, uverenja da će njih dvoje biti otkupljeni, spaseni, da će izići iz ove prostorije, da će izići živi.
<BR>&nbsp;&nbsp;&nbsp;&nbsp;&nbsp;"Da li je rat bio mnogo okrutan?"
<BR>&nbsp;&nbsp;&nbsp;&nbsp;&nbsp;"Da", reče on. "Ne mogu... nikad nisam mogao - videti... Samo nešto naleti, kao munja..." Podigao je šake kao da želi da zaštiti oči. Onda je digao pogled ka njoj, obazrivo. Njegovo samopoštovanje, prividno gvozdeno, imalo je, ona je to znala, mnoge ranjive tačke.
<BR>&nbsp;&nbsp;&nbsp;&nbsp;&nbsp;"Stvari na Keaku, neke stvari koje nisam ni znala da sam videla, dolazile su tako", reče ona. "Noću." Poćuta, pa ga zapita: "Koliko si bio tamo?"
<BR>&nbsp;&nbsp;&nbsp;&nbsp;&nbsp;"Nešto preko sedam godina."
<BR>&nbsp;&nbsp;&nbsp;&nbsp;&nbsp;Lice joj se trznulo. "Jesi li imao sreće?"
<BR>&nbsp;&nbsp;&nbsp;&nbsp;&nbsp;Bilo je to čudno pitanje; izletelo je, ona uopšte nije mislila da to i tako pita. Ali on ga prihvati onako kako je izgovoreno. "Jesam", reče. "Uvek. Ljudi sa kojima sam otišao tamo, izginuli su. Većina njih u prve dve-tri godine. Izgubili smo tri stotine hiljada ljudi na Jeovi. O tome se sada ne govori. Dve trećine voe-deoskih veota izginulo je tamo. Ako je imati sreće značilo to, da ja ostanem živ, onda sam sreće imao." Spustio je pogled na svoje spletene šake, zaključao se u sebe.
<BR>&nbsp;&nbsp;&nbsp;&nbsp;&nbsp;Posle još nekog vremena, ona tiho reče: "Nadam se da si i sad taličan."
<BR>&nbsp;&nbsp;&nbsp;&nbsp;&nbsp;On ne reče ništa.
<BR>&nbsp;&nbsp;&nbsp;&nbsp;&nbsp;"Koliko je prošlo?" upita on, a ona pročisti grlo i reče, posle jednog automatskog pogleda na časovnik: "Šezdeset sati."
<BR>&nbsp;&nbsp;&nbsp;&nbsp;&nbsp;Njihovi otmičari nisu došli juče u vreme koje je do tad bilo uobičajeno - naime, oko osam ujutro. Niti su se pojavili ovoga jutra.
<BR>&nbsp;&nbsp;&nbsp;&nbsp;&nbsp;Pošto nisu imali šta da jedu, a sad više ni vode, postajali su sve ćutljiviji i inertniji. Već satima niko od njih dvoje nije ništa rekao. Tejeo je odlagao to pitanje, o proteklom vremenu, najduže što je mogao sebe obuzdavati.
<BR>&nbsp;&nbsp;&nbsp;&nbsp;&nbsp;"Ovo je užas", reče ona. "Užas jedan. Neprestano pomišljam..."
<BR>&nbsp;&nbsp;&nbsp;&nbsp;&nbsp;"Neće oni tebe napustiti", reče on. "Osećaju se odgovorni."
<BR>&nbsp;&nbsp;&nbsp;&nbsp;&nbsp;"Zato što sam žena?"
<BR>&nbsp;&nbsp;&nbsp;&nbsp;&nbsp;"Delimično i zbog toga."
<BR>&nbsp;&nbsp;&nbsp;&nbsp;&nbsp;"E, jebi ga."
<BR>&nbsp;&nbsp;&nbsp;&nbsp;&nbsp;Setio se da ga je u onom drugom životu njena nepristojnost vređala.
<BR>&nbsp;&nbsp;&nbsp;&nbsp;&nbsp;"Uhvaćeni su, streljani. Niko se nije potrudio da sazna gde su držali nas", reče ona.
<BR>&nbsp;&nbsp;&nbsp;&nbsp;&nbsp;Pošto je tu istu misao provrteo kroz glavu već nekoliko stotina puta, on sad nije imao šta da izjavi.
<BR>&nbsp;&nbsp;&nbsp;&nbsp;&nbsp;"Ovo je tako grozno mesto za umiranje", reče ona. "Bedno je. Smrdim. Već dvadeset dana smrdim. Sad imam i proliv, od straha. Ali nemam šta da serem. Žedna sam, a ne mogu da pijem vodu."
<BR>&nbsp;&nbsp;&nbsp;&nbsp;&nbsp;"Soli", reče on oštro. Tada je prvi put izgovorio njeno ime. "Miruj. Drži se čvrsto."
<BR>&nbsp;&nbsp;&nbsp;&nbsp;&nbsp;Zagledala se u njega.
<BR>&nbsp;&nbsp;&nbsp;&nbsp;&nbsp;"Da se čvrsto držim za šta?"
<BR>&nbsp;&nbsp;&nbsp;&nbsp;&nbsp;On ne odgovori odmah, a ona reče: "Kad mi ti ne daš da te dodirnem!"
<BR>&nbsp;&nbsp;&nbsp;&nbsp;&nbsp;"Ne za mene..."
<BR>&nbsp;&nbsp;&nbsp;&nbsp;&nbsp;"Nego za šta? Nema ničeg!" Pomislio je da će ona plakati, ali ona ustade, uze prazni poslužavnik i poče udarati njime po vratima sve dok ga ne razbi u paramparče, u komadiće pruća i prašinu. "Dolazite! Bog vas prokleo! Dolazite, kopiladi!" dernjala se. "Puštajte nas odavde!"
<BR>&nbsp;&nbsp;&nbsp;&nbsp;&nbsp;Posle toga, sela je na madrac. "Pa, dobro", reče ona.
<BR>&nbsp;&nbsp;&nbsp;&nbsp;&nbsp;"Slušaj", reče on.
<BR>&nbsp;&nbsp;&nbsp;&nbsp;&nbsp;To su već i ranije imali prilike da čuju: nijedan gradski zvuk nije dopirao do tog podruma, ali su dopirali, ponekad, neki zvuci mnogo veći. Oboje su mislili da su to eksplozije.
<BR>&nbsp;&nbsp;&nbsp;&nbsp;&nbsp;Vrata se zadrmaše.
<BR>&nbsp;&nbsp;&nbsp;&nbsp;&nbsp;Oboje su stajali dok su se otvarala; ali to nije bilo otvaranje kao obično, u jednom zamahu i tresku, nego sporo. Napolju je čekao jedan čovek; dvojica uđoše. Jednog, naoružanog, nikad ranije nisu videli; drugi, onaj mladić tvrdog lica koga su nazivali govornikom, izgledao je sad kao da je proveo neko vreme u bežanju ili u borbi, sav je bio prašnjav, pocepan, malo ošamućen. Taj zatvori vrata. U ruci je držao neke papire.
<BR>&nbsp;&nbsp;&nbsp;&nbsp;&nbsp;"Vode", reče Soli. "Gadovi jedni!"
<BR>&nbsp;&nbsp;&nbsp;&nbsp;&nbsp;"Gospo", reče govornik. "Žao mi je." Nije slušao njene reči. Gledao je, prvi put, Tejeoa. "Velike su borbe", reče.
<BR>&nbsp;&nbsp;&nbsp;&nbsp;&nbsp;"Ko se bori?" upita Tejeo, čuvši kako njegov glas pada u ravne tonove autoriteta i kako mladić automatski reaguje na to: "Voe Deo. Poslali su trupe. Posle pogreba, rekli su da će poslati trupe ako se ne predamo. I stigli su juče. Idu kroz grad i ubijaju. Znaju sve centre staroveraca, i neke od naših." U njegovom glasu čuli su se tonovi zbunjenosti i optuživanja.
<BR>&nbsp;&nbsp;&nbsp;&nbsp;&nbsp;"Koji pogreb?" reče Soli.
<BR>&nbsp;&nbsp;&nbsp;&nbsp;&nbsp;Kad momak ne odgovori, Tejeo ponovi to pitanje: "Koji pogreb?"
<BR>&nbsp;&nbsp;&nbsp;&nbsp;&nbsp;"Sahrana gospe, tebe. Evo - doneo sam ovo odštampano sa mreže - bio je državni pogreb. Rekli su da si ti poginula u eksploziji."
<BR>&nbsp;&nbsp;&nbsp;&nbsp;&nbsp;"U kojoj prokletoj eksploziji?" graknu Soli, glasom promuklim i sasušenim, a mladić joj ovog puta odgovori: "Na Svetkovini. Staroverci. Vatra, Tualina vatra, u nju su stavili eksploziv. Al' im opalio prerano. Mi smo znali za njihov plan. Mi smo te od toga spasli, gospo", reče on, iznenada usmerivši ka njoj isti onaj ton optuživanja.
<BR>&nbsp;&nbsp;&nbsp;&nbsp;&nbsp;"Spasli me, čmaru jedan!" dreknu ona, a Tejeove suve usne se razdvojiše u iznenađenom smehu, koji on odmah suzbi.
<BR>&nbsp;&nbsp;&nbsp;&nbsp;&nbsp;"Daj mi to", reče, a mladić mu dade listove hartije.
<BR>&nbsp;&nbsp;&nbsp;&nbsp;&nbsp;"Daj nam vode!" reče Soli.
<BR>&nbsp;&nbsp;&nbsp;&nbsp;&nbsp;"Ja bih te zamolio da ostaneš ovde. Treba da razgovaramo", reče Tejeo, nagonski se držeći svoje nadmoći. Sede na madrac, sa odštampanim papirima u rukama. U roku od nekoliko minuta Soli i on pročitaše, na brzinu, reportaže o šokantnom narušavanju Svetkovine oproštaja, o tragičnoj pogibiji ekumenske Izaslanice u terorističkom činu kultista Stare vere; uzgred se napominjalo da je poginuo i jedan od pripadnika ambasadne garde. Ali eksplozija je usmrtila i više od sedamdeset sveštenika i gledalaca; sledili su opširni opisi državnog pogreba, pa izveštaji o nemirima, terorizmu, represalijama, onda o tome kako Dvor zahvalno prihvata ponude države Voe Deo da pomogne da se tumor terorizma iščisti...
<BR>&nbsp;&nbsp;&nbsp;&nbsp;&nbsp;"Dakle, tako", reče on najzad. "Od Palate niste ni reč odgovora dobili. Onda, zašto ste nas držali u životu?"
<BR>&nbsp;&nbsp;&nbsp;&nbsp;&nbsp;Soli ga pogleda kao da smatra da je to netaktično pitanje, ali govornik odgovori jednako grubom otvorenošću: "Mislili smo da će vaša država dati otkupninu za vas dvoje."
<BR>&nbsp;&nbsp;&nbsp;&nbsp;&nbsp;"I hoće", reče Tejeo. "Ali morate paziti da vaša vlada ne sazna da smo živi. Jer ako sazna..."
<BR>&nbsp;&nbsp;&nbsp;&nbsp;&nbsp;"Čekaj", reče Soli i dodirnu njegovu šaku. "Stani malo. Hoću da razmislim o ovome. Ne treba izostavljati Ekumen iz ove rasprave. Ali kako da se stupi u vezu sa Ekumenom, tu je nevolja."
<BR>&nbsp;&nbsp;&nbsp;&nbsp;&nbsp;"Ako su voe-deanske vojne jedinice ovde, onda je dovoljno da ja samo dostavim poruku ikome u mojoj komandi ili ambasadnoj gardi."
<BR>&nbsp;&nbsp;&nbsp;&nbsp;&nbsp;Njena šaka je i sad bila preko njegove i stisnula ga je u znak upozorenja. Ona zatrese drugom rukom prema govorniku, sa ispruženim prstom: "Oteo si ekumenskog Izaslanika, tupane! Sad moraš smisliti ono što nisi smislio kad je trebalo. A moram i ja, jer neću da me tvoja prokleta mala vlada upuca zato da se ja ne pojavim živa, pa da to bude blam za njih. I gde se uopšte krijete? Ima li ikakve mogućnosti da iziđemo bar iz ove sobe?"
<BR>&nbsp;&nbsp;&nbsp;&nbsp;&nbsp;Čovek, i dalje sa onim izgledom napetosti i usplahirenosti, reče: "Svi smo mi sad ovde dole. Skoro sve vreme. Ti ovde ostani sigurna."
<BR>&nbsp;&nbsp;&nbsp;&nbsp;&nbsp;"Da, i pasoši da nam budu pri ruci!" reče Soli. "Daj nam vode, jebo te! I pusti nas da malo porazgovaramo. Dođi kroz jedan sat."
<BR>&nbsp;&nbsp;&nbsp;&nbsp;&nbsp;Mladi čovek se iznenada, lica izobličenog, nagnu prema njoj. "A koja si mi ti gospa", reče. "Pičko jedna inostrana, prljava, smrdljiva."
<BR>&nbsp;&nbsp;&nbsp;&nbsp;&nbsp;Tejeo skoči na noge, ali njen stisak na njegovoj ruci postade još jači; posle jednog trenutka ćutanja, govornik i drugi čovek se okrenuše ka vratima i počeše lupati po bravi. Sledećeg časa bili su obojica pušteni napolje.
<BR>&nbsp;&nbsp;&nbsp;&nbsp;&nbsp;"Auhhhh", reče ona. Izgledala je ošamućeno.
<BR>&nbsp;&nbsp;&nbsp;&nbsp;&nbsp;"Nemoj", reče on, "nemoj..." Nije znao kako to da kaže. "Ne razumeju oni", reče. "Bolje da ja govorim."
<BR>&nbsp;&nbsp;&nbsp;&nbsp;&nbsp;"Dabome. Žene ne naređuju. Žene ne govore. Seronje! A ti si rekao da oni kao osećaju neku odgovornost za mene."
<BR>&nbsp;&nbsp;&nbsp;&nbsp;&nbsp;"Osećaju", reče on. "Ali to su mladi ljudi. Fanatici. Veoma uplašeni." A ti sa njima razgovaraš kao da su imovina, pomisli on, ali to ne reče.
<BR>&nbsp;&nbsp;&nbsp;&nbsp;&nbsp;"E, pa, i ja sam veoma uplašena!" reče ona. Ovo je propratila kratkotrajnim mlazićem suza. Onda je obrisala oči i opet sela među hartije. "Bože", reče ona. "Mrtvi smo već dvadeset dana. Pokopani već petnaest. Šta misliš, koga su zakopali?"
<BR>&nbsp;&nbsp;&nbsp;&nbsp;&nbsp;Maločas ga je stiskala silovito; sad su ga boleli zglavak i šaka, pa ih on poče blago masirati. Gledao ju je.
<BR>&nbsp;&nbsp;&nbsp;&nbsp;&nbsp;"Hvala ti", reče. "Udario bih ga."
<BR>&nbsp;&nbsp;&nbsp;&nbsp;&nbsp;"A, znam. Prokleto viteštvo. A onaj sa pištoljem bi ti razduvao glavu. Slušaj, Tejeo. Jesi li siguran da je dovoljno da dostaviš poruku nekome u Vojsci ili Gardi?"
<BR>&nbsp;&nbsp;&nbsp;&nbsp;&nbsp;"Da, naravno."
<BR>&nbsp;&nbsp;&nbsp;&nbsp;&nbsp;"Siguran si da tvoja država ne igra istu igru kao Gataj?"
<BR>&nbsp;&nbsp;&nbsp;&nbsp;&nbsp;Zurio je u nju. Polako je shvatao šta je rekla i polako sav onaj bes koji je gušio i poricao, tokom svih ovih beskonačnih dana zatvoreništva sa njom, poče da se uzdiže u njemu, plamena plima ogorčenja, mržnje i prezira.
<BR>&nbsp;&nbsp;&nbsp;&nbsp;&nbsp;Nije bio sposoban nijednu reč da izgovori: ukočio ga je strah da bi sad mogao kazati Soli sve ono isto što i mladi Rodoljub maločas.
<BR>&nbsp;&nbsp;&nbsp;&nbsp;&nbsp;Otišao je na svoju stranu prostorije i seo na svoju stranu madraca, delimično okrenut od nje. Noge je podvio pod sebe i prekrstio; šake ovlašno preklopio jednu preko druge.
<BR>&nbsp;&nbsp;&nbsp;&nbsp;&nbsp;Ona nastavi nešto da priča. To nije slušao.
<BR>&nbsp;&nbsp;&nbsp;&nbsp;&nbsp;Posle nekog vremena ona reče: "Trebalo bi da razgovaramo, Tejeo. Imamo samo jedan sat. Mislim da bi ovi klinci mogli uraditi ono što im kažemo, ako im kažemo nešto uverljivo - nešto što će uspeti."
<BR>&nbsp;&nbsp;&nbsp;&nbsp;&nbsp;Nije hteo da odgovori. Ugrizao se za usnu i ostao nepomičan.
<BR>&nbsp;&nbsp;&nbsp;&nbsp;&nbsp;"Tejeo, šta sam to rekla? Nešto pogrešno sam rekla. Ne znam šta je to bilo. Izvinjavam se."
<BR>&nbsp;&nbsp;&nbsp;&nbsp;&nbsp;"Oni ne bi..." Borio se da kontroliše svoje usne i glas. "Oni ne bi izdali nas."
<BR>&nbsp;&nbsp;&nbsp;&nbsp;&nbsp;"Ko? Rodoljubi?"
<BR>&nbsp;&nbsp;&nbsp;&nbsp;&nbsp;Nije odgovorio.
<BR>&nbsp;&nbsp;&nbsp;&nbsp;&nbsp;"Voe Deo, misliš? Voe Deo nas ne bi izdao?"
<BR>&nbsp;&nbsp;&nbsp;&nbsp;&nbsp;U ćutanju koje je nastalo posle njenog pitanja postavljenog blago, ali sa nevericom, Tejeo uvide da je ona u pravu; da je sve ovo zavera svetskih sila; da su njegova služba i njegova odanost svojoj zemlji bačeni uludo, uzaludni kao i sav ostatak njegovog života. Ona je nastavila da priča, da govori razne ublažujuće stvari, da napominje kako je vrlo lako moguće da je on u pravu. A on stisnu glavu šakama, čeznući za suzama, suv kao kamen.
<BR>&nbsp;&nbsp;&nbsp;&nbsp;&nbsp;Ona pređe liniju. On oseti njenu šaku na svom ramenu.
<BR>&nbsp;&nbsp;&nbsp;&nbsp;&nbsp;"Tejeo, mnogo mi je žao", reče ona. "Nisam mislila da te uvredim! Ja tebe visoko cenim. Ti si mi bio sva nada i pomoć."
<BR>&nbsp;&nbsp;&nbsp;&nbsp;&nbsp;"Nije bitno", reče on. "Kad bismo samo... dobili vodu."
<BR>&nbsp;&nbsp;&nbsp;&nbsp;&nbsp;Ona skoči na noge i poče udarati po vratima, pesnicama i sandalom.
<BR>&nbsp;&nbsp;&nbsp;&nbsp;&nbsp;"Kopiladi, kopiladi", vikala je.
<BR>&nbsp;&nbsp;&nbsp;&nbsp;&nbsp;Tejeo ustade i ushoda se: tri koraka, okret, tri koraka, okret, pa stade na svojoj polovini prostorije. "Ako si u pravu", reče on, govoreći polagano i formalno, "onda za nas i naše otmičare opasnost preti ne samo od Gataja, nego i od mojih ljudi koji bi mogli... koji su možda podsticali neke protivvladine klike, da bi imali izgovor da upadnu vojskom u Gataj... i izvrše 'pacifikaciu'. Zato sad znaju gde su skrovišta tih klika. Naša je sreća bila... što je ova 'naša' grupa... autentična."
<BR>&nbsp;&nbsp;&nbsp;&nbsp;&nbsp;Gledala ga je sa nežnošću koju on oceni kao nebitnu.
<BR>&nbsp;&nbsp;&nbsp;&nbsp;&nbsp;"Ne znamo, međutim", reče on, "na koju stranu će Ekumen stati. Naime... postoji, zapravo, samo jedna strana."
<BR>&nbsp;&nbsp;&nbsp;&nbsp;&nbsp;"Ne, postoji i naša. Strana potlačenih. Ako ambasada primeti da Voe Deo preuzima vlast u Gataju, neće se umešati, ali neće ni odobravati. A naročito ako je taj proces praćen ovolikom represijom, kao što izgleda da jeste."
<BR>&nbsp;&nbsp;&nbsp;&nbsp;&nbsp;"Nasilje je upereno samo protiv antiekumenskih klika."
<BR>&nbsp;&nbsp;&nbsp;&nbsp;&nbsp;"Svejedno, ambasada ga neće odobravati. A ako dozna da sam ja živa, biće stvarno ljuta na one koji su tvrdili da sam izgorela na lomači. Naš problem je sada to kako da se javimo ambasadi. Ja sam bila jedini zastupnik Ekumena u Gataju. Ko bi bio bezbedan kanal?"
<BR>&nbsp;&nbsp;&nbsp;&nbsp;&nbsp;"Svaki moj čovek. Ali..."
<BR>&nbsp;&nbsp;&nbsp;&nbsp;&nbsp;"Njih su verovatno poslali natrag, u Voe Deo. Šta će im ambasadna straža kad je Izaslanik mrtav i sahranjen? Ali mogli bismo pokušati, valjda. Naime, mogli bismo pitati ove momke da oni to pokušaju." Zaćuta, pa malo kasnije reče, glasom čežnjivim: "Ne verujem da bi nas pustili da naprosto odemo - prerušeni? To bi bilo najbezbednije po njih."
<BR>&nbsp;&nbsp;&nbsp;&nbsp;&nbsp;"Postoji okean", reče Tejeo.
<BR>&nbsp;&nbsp;&nbsp;&nbsp;&nbsp;Ona se poče udarati po glavi. "Zašto, zašto ne donesu vode..." Glas joj je zvučao kao klizanje hartije po hartiji. Tejeo se postide svoje ljutnje, svog jada, sebe samog. Požele da joj kaže da je i ona njemu bila pomoć i nada, i da on nju visoko ceni, i da je neverovatno hrabra; ali nijedna od tih reči nije htela doći. Osećao se kao da je ispražnjen, istrošen. Star. Kad bi ovi bar doneli vodu!
<BR>&nbsp;&nbsp;&nbsp;&nbsp;&nbsp;Konačno im dadoše vodu; a i hranu, ali ne izobilnu i ne svežu. Jasno je bilo da se njihovi otmičari skrivaju i da su u teškoj situaciji. Govornik - koji im saopšti svoje ratno ime, Kergat, što na gatajskom znači sloboda - reče da je stanovništvo isterano iz čitavih kvartova grada, koji su zatim spaljeni, da voe-deanske trupe kontrolišu glavninu prestonice, pa i samu Palatu, i da o tome na mreži nema gotovo nikakvih vesti. "Kad se sve završi, Voe Deo će biti vlasnik cele moje zemlje", reče Kergat sa besom i nevericom.
<BR>&nbsp;&nbsp;&nbsp;&nbsp;&nbsp;"Neće dugo", reče Tejeo.
<BR>&nbsp;&nbsp;&nbsp;&nbsp;&nbsp;"Ko ih može potući?" reče mladi čovek.
<BR>&nbsp;&nbsp;&nbsp;&nbsp;&nbsp;"Jeova. Ideja Jeove."
<BR>&nbsp;&nbsp;&nbsp;&nbsp;&nbsp;Sad su i Kergat i Soli zurili u njega.
<BR>&nbsp;&nbsp;&nbsp;&nbsp;&nbsp;"Revolucija", reče on. "Koliko još vremena treba da Verel postane nova Jeova?"
<BR>&nbsp;&nbsp;&nbsp;&nbsp;&nbsp;"Kmetovi?" reče Kergat, kao da je Tejeo ustvrdio da će se pobuniti goveda ili muve. "Nikad se oni neće organizovati."
<BR>&nbsp;&nbsp;&nbsp;&nbsp;&nbsp;"Ali se pričuvaj kad se organizuju", reče Tejeo blagim tonom.
<BR>&nbsp;&nbsp;&nbsp;&nbsp;&nbsp;"Nemate nijednu imovinu u vašoj grupi?" upita Soli Kergata, zapanjena. On se ne potrudi da odgovori. Nju je svrstao u imovinu, uvide Tejeo. Razumeo je i zašto; i on sam ju je tako svrstao, u onom drugom životu, kad su takve podele imale smisla.
<BR>&nbsp;&nbsp;&nbsp;&nbsp;&nbsp;"Tvoja kmetica, Reve", upita on Soli, "da li je bila prijatelj?"
<BR>&nbsp;&nbsp;&nbsp;&nbsp;&nbsp;Soli reče "Da", i odmah zatim: "Ne. Ja sam želela da ona to bude."
<BR>&nbsp;&nbsp;&nbsp;&nbsp;&nbsp;"A makil?"
<BR>&nbsp;&nbsp;&nbsp;&nbsp;&nbsp;Posle kraće pauze, ona reče: "Mislim da jeste."
<BR>&nbsp;&nbsp;&nbsp;&nbsp;&nbsp;"Da li je on još ovde?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Trupa je trebalo da ode dalje, da nastavi turneju, nekoliko dana posle Svetkovine."
<BR>&nbsp;&nbsp;&nbsp;&nbsp;&nbsp;"Zavedeno je ograničenje putovanja, posle Svetkovine", reče Kergat. "Samo državnim poslom može, i vojska."
<BR>&nbsp;&nbsp;&nbsp;&nbsp;&nbsp;"On je Voe-Deanac. Ako je još ovde, verovatno će biti poslat kući, zajedno sa celom tom družinom. Pokušaj stupiti u vezu s njim, Kergate."
<BR>&nbsp;&nbsp;&nbsp;&nbsp;&nbsp;"Makil?" reče mladi čovek, sa istim onim gađenjem i nevericom. "Jedan od vaših voe-deanskih klovnova-pedera?"
<BR>&nbsp;&nbsp;&nbsp;&nbsp;&nbsp;Tejeo dobaci Soli pogled: strpljenja, strpljenja.
<BR>&nbsp;&nbsp;&nbsp;&nbsp;&nbsp;"Biseksualni glumac", reče Soli, ne uvažavajući Tejeovo upozorenje, ali, na sreću, i Kergat je odbijao da 'konstatuje' nju.
<BR>&nbsp;&nbsp;&nbsp;&nbsp;&nbsp;"Pametan čovek", reče Tejeo, "a ima i dobre veze. On bi mogao pomoći nama. I vama, i nama. Ako je još tu. Moramo biti brzi."
<BR>&nbsp;&nbsp;&nbsp;&nbsp;&nbsp;"Zašto bi on nama pomagao? On je Voe-Deanac."
<BR>&nbsp;&nbsp;&nbsp;&nbsp;&nbsp;"Imovina je, nije građanin", reče Tejeo. "I član Hame, kmetskog podzemlja, koje radi protiv vlade Voe Dea. Ekumen je priznao Hamu kao legitimnu. Makil će ambasadi prijaviti da je jedna grupa Rodoljuba spasla Izaslanicu i da je drži na bezbednom mestu, u skrovištu, ali da postoji krajnja opasnost. Ekumen će, uveren sam, dejstvovati brzo i odlučno. Je li tako, Izaslaniče?"
<BR>&nbsp;&nbsp;&nbsp;&nbsp;&nbsp;Najednom vraćena u svoju službenu funkciju, Soli klimnu glavom, kratko i dostojanstveno. "Ali će to činiti diskretno", reče ona. "Ako budu ikako mogli, Ekumenci će izbeći nasilje i primeniti politički pritisak."
<BR>&nbsp;&nbsp;&nbsp;&nbsp;&nbsp;Mladić je pokušavao svojim umom da obuhvati sve to i da izvuče krajnje zaključke. Imajući u vidu mladićevu pometenost, premorenost i nepoverljivost, Tejeo je ćutao i čekao. Primetio je da i Soli sedi isto tako tiho i da je stavila jednu šaku u drugu. Bila je izmršavela i prljava, a njena neoprana, masna kosa bila je upletena u dugačku, tanku kiku. Hrabra je bila, kao hrabra kobila: sva od nerava. Spremna da se bori dok joj srce ne pukne, ali ne da odustane.
<BR>&nbsp;&nbsp;&nbsp;&nbsp;&nbsp;Kergat poče postavljati pitanja. Tejeo mu je davao odgovore, razumne i smirujuće. Ponekad je i Soli progovarala, a Kergat je njene reči opet slušao, ali nelagodno: nije mu bilo po volji da je sluša sada, posle onoga što joj je rekao. Na kraju je otišao, a nije im otkrio šta će uraditi; ali je poneo zapisano Batikamovo ime i poruku pomoću koje se Tejeo hteo identifikovati u ambasadi: "Brzo nauče veoti, sa pola plate nauče stare pesme pevati."
<BR>&nbsp;&nbsp;&nbsp;&nbsp;&nbsp;"Šta, zaboga!" reče Soli kad je Kergat otišao.
<BR>&nbsp;&nbsp;&nbsp;&nbsp;&nbsp;"Da li si u ambasati znala čoveka po imenu Stara Muzika?"
<BR>&nbsp;&nbsp;&nbsp;&nbsp;&nbsp;"Aha! On ti je prijatelj?"
<BR>&nbsp;&nbsp;&nbsp;&nbsp;&nbsp;"Bio je dobronameran."
<BR>&nbsp;&nbsp;&nbsp;&nbsp;&nbsp;"Taj je ovde na Verelu od samog početka. Prvi posmatrač. Prilično moćan čovek... Da. I piše 'brzo', u redu... Ma, zapravo mi mozak uopšte ne radi. Tako rado bih da legnem pored nekog potočića, na livadicu, znaš, i da pijem. Ceo dan. Kad god poželim, samo ispružim vrat i gut, gut, gut... Tekuća voda... na suncu... Oh, Bože, oh, Bože, sunčeva svetlost. Tejeo, ovo je veoma teško. Teže je nego ikad. Pomisao da možda stvarno postoji način da se izvučemo. A ne znaš. Pokušavaš da se ne nadaš, i da se ne ne nadaš. Uh, tako sam umorna od sedenja ovde!"
<BR>&nbsp;&nbsp;&nbsp;&nbsp;&nbsp;"Koliko je sati?"
<BR>&nbsp;&nbsp;&nbsp;&nbsp;&nbsp;"Dvadeset i po. Noć. Napolju je mrak. Oh, Bože, mrak! Biti, bar, u mraku... Da li bismo mogli ikako pokriti tu prokletu pločicu bio-lumena gore? Bar delimično? Da se možemo pretvarati da smo imali noć, pa da onda tobož imamo dan?"
<BR>&nbsp;&nbsp;&nbsp;&nbsp;&nbsp;"Ako bi se popela na moja ramena, mogla bi je dohvatiti. Ali kako bismo pričvrstili krpu?"
<BR>&nbsp;&nbsp;&nbsp;&nbsp;&nbsp;Zadubili su se u razmišljanje o ovome, gledajući netremice u pločicu.
<BR>&nbsp;&nbsp;&nbsp;&nbsp;&nbsp;"Ne znam. Jesi li primetio da ima jedna mrlja na pločici, kao da ona na tom mestu umire? Možda ne treba ništa da učinimo da bismo dobili tamu. Nego samo da ostanemo dovoljno dugo ovde. Oh, Bože!"
<BR>&nbsp;&nbsp;&nbsp;&nbsp;&nbsp;"Pa, ništa", reče on posle nekog vremena, obuzet nekim neobičnim osećanjem treme. "Ja sam umoran." Ustade, protegnu se, pogledom zatraži dozvolu da uđe na njenu teritoriju, napi se vode, vrati se na svoju teritoriju, skide sako i cipele; do tad mu je Soli već okrenula leđa. On skide i pantalone, leže, pokri se ćebetom, i reče u svome umu: 'Gospode Kamije, daj da se hrabro držim jedne plemenite stvari.' Ali ne zaspa.
<BR>&nbsp;&nbsp;&nbsp;&nbsp;&nbsp;Čuo je njene male pokrete: kako piški, kako sipa sebi malo vode, kako skida sandale i leže.
<BR>&nbsp;&nbsp;&nbsp;&nbsp;&nbsp;Prođe dugo vreme.
<BR>&nbsp;&nbsp;&nbsp;&nbsp;&nbsp;"Tejeo."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šta misliš... da li bi bilo pogrešno... pod ovim okolnostima... voditi ljubav?"
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;"Ne bi pod ovim okolnostima", reče on, gotovo nečujno. "Ali - u onom drugom životu..."
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;"Kratak život naspram dugog života", progunđa ona.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;"Ne", reče on i okrete se ka njoj. "Ne, to je pogrešno." Posegnuše jedno ka drugom, pa se zagrliše. Počeše da uleću jedno u drugo, u slepoj žurbi, pohlepi, potrebi, izvikujući uglas ime Božje, ali svako na svom jeziku, zatim kao životinje, glasovima bez ijedne reči. Ostadoše zgureni zajedno, iscrpljeni, lepljivi, znojavi, umorni, vraćeni u život, ponovo spojeni, ponovo iz nežnosti tela rođeni, iz onog istraživanja koje kraja nema, iz prastarog otkrića, iz dugog letenja do novog sveta.
<BR>&nbsp;&nbsp;&nbsp;&nbsp;&nbsp;Budio se polako, bez nervoze, raskošno. Bili su spleteni, njegovo lice našlo se uz njenu mišicu i dojku; ona ga je gladila po kosi, povremeno po vratu i ramenu. Dugo je ležao tako, svestan samo tog lenjog ritma i prohladnosti njene kože na njegovom licu, i pod njegovom šakom, i duž njegove noge.
<BR>&nbsp;&nbsp;&nbsp;&nbsp;&nbsp;"Sad znam", reče ona, polušapatom koji je polazio iz dubine njenih prsa i ostvarivao se nadomak njegovog uha, "da te uopšte ne poznajem. Sada mi je potrebno da te poznajem." Nagnula se napred, da dodirne njegovo lice usnama i obrazom.
<BR>&nbsp;&nbsp;&nbsp;&nbsp;&nbsp;"Šta želiš znati?"
<BR>&nbsp;&nbsp;&nbsp;&nbsp;&nbsp;"Sve. Pričaj mi ko je Tejeo..."
<BR>&nbsp;&nbsp;&nbsp;&nbsp;&nbsp;"Ne znam", reče on. "Čovek kome si draga."
<BR>&nbsp;&nbsp;&nbsp;&nbsp;&nbsp;"Oh, Boga ti", reče ona i načas sakri lice u grubo, smrdljivo ćebe.
<BR>&nbsp;&nbsp;&nbsp;&nbsp;&nbsp;"Ko je Bog?" upita on dremljivo. Govorili su voe-deanski, ali je ona obično psovala na teranskom ili na alteranskom; u ovom slučaju, ime Boga je pomenula na alteranskom jeziku, i glasilo je 'Sejt', tako da je Tejeo zapravo pitao: "Ko je Sejt?"
<BR>&nbsp;&nbsp;&nbsp;&nbsp;&nbsp;"O - Tuala, Kamije, kako god hoćeš. Ja to samo tako kažem. To je čisto psovanje. Da li ti veruješ u nekoga od njih? Izvini! Uz tebe se osećam kao takva prostakuša, Tejeo. Uletim kao kreten, pravo u tvoju dušu, osvajam tvoj prostor... Mi jesmo osvajači, bez obzira na to što dižemo nos i sve smo nešto fini..."
<BR>&nbsp;&nbsp;&nbsp;&nbsp;&nbsp;"Moram li ja voleti ceo Ekumen?" upita on, počinjući da miluje njene dojke i osećajući drhtaje njene želje, a i svoje.
<BR>&nbsp;&nbsp;&nbsp;&nbsp;&nbsp;"Da", reče ona, "da, da."
<BR>
<BR>&nbsp;&nbsp;&nbsp;&nbsp;&nbsp;Čudna stvar, pomisli Tejeo, kako seks malo ili nimalo menja druge stvari. Sve se nastavilo kao i dotad, malčice lakše, sa malo manje postiđenosti i ustručavanja; osim toga, imali su na raspolaganju pouzdan, divan izvor zadovoljstva, kad god bi dobili dovoljno vode i hrane i postali dovoljno životni za vođenje ljubavi. Ali jednino što se stvarno izmenilo bilo je nešto za šta on nije imao reč. Seks, udobnost, nežnost, ljubav, poverenje, nijedna od tih reči nije bila ona prava, ona cela. To nešto bilo je sasvim prisno, bilo je skriveno u uzajamnosti njihovih tela, ali nije ništa izmenilo u njihovom životnom okruženju, i ništa u svetu, čak ni u majušnom, jadnom svetu njihovog zatočeništva. Ostadoše u klopci. Obuzimao ih je sve veći zamor, najčešće su bili gladni. Sve više su se plašili svojih tamničara, koji su zapadali u sve veće očajanje.
<BR>&nbsp;&nbsp;&nbsp;&nbsp;&nbsp;"Biću gospa", reče Soli. "Dobra devojka. Reci mi kako to da postignem, Tejeo."
<BR>&nbsp;&nbsp;&nbsp;&nbsp;&nbsp;"Ne želim da se podvrgneš", reče on, sa toliko žestine, a sa suzama u očima, da mu ona priđe i zagrli ga.
<BR>&nbsp;&nbsp;&nbsp;&nbsp;&nbsp;"Drži se", reče on.
<BR>&nbsp;&nbsp;&nbsp;&nbsp;&nbsp;"Hoću", reče ona. Ali od tad, pri svakom dolasku Kergata i ostalih, ona ostade tiha i skromna. Puštala je da samo muškarci govore, gledala je u zemlju. Njemu je to bilo nepodnošljivo, iako je znao da je mudro što se ona počela tako ponašati.
<BR>
<BR>&nbsp;&nbsp;&nbsp;&nbsp;&nbsp;Zazveča ključ u bravi, tresnuše vrata, budeći Tejeoa iz jadnog i žednog sna. Noć je bila, ili vrlo rano jutro. On i Soli su spavali onako isprepletani, jer im je tako bilo toplije i udobnije; sada, videći Kergatovo lice, Tejeo se silno uplaši. Već dugo se plašio da će se ovo dogoditi, da će se pokazati i dokazati seksualna ranjivost Soli. A ona, još u polusnu, nikako da ga pusti.
<BR>&nbsp;&nbsp;&nbsp;&nbsp;&nbsp;Uđe neki drugi čovek. Kergat je ćutao. Tejeo tek posle nekog vremena prepoznade da je taj drugi Batikam.
<BR>&nbsp;&nbsp;&nbsp;&nbsp;&nbsp;I kad je prepoznao Batikama, Tejeov ostade sasvim praznog uma. Uspe da izgovori makilovo ime. Ništa više.
<BR>&nbsp;&nbsp;&nbsp;&nbsp;&nbsp;"Batikam?" graknu Soli. "Oh, Bože moj!"
<BR>&nbsp;&nbsp;&nbsp;&nbsp;&nbsp;"Zanimljiv je ovo trenutak", progovori Batikam, toplim glumačkim glasom. Tejeo sad uvide da glumac nije obučen kao transvestit, nego u gatajsku mušku odeću. "Ja htedoh doći da vas odavde spasem, a ne da vas dovedem u nezgodan položaj, Izaslaniče, rega. Hoćemo li preći na posao?"
<BR>&nbsp;&nbsp;&nbsp;&nbsp;&nbsp;Tejeo je već skočio na noge, i sad je navlačio pantalone, strašno prljave. Soli je spavala u jednim pocepanim pantalonama koje su joj dali otmičari. Oboje su spavali u košuljama, da bi im bilo toplije.
<BR>&nbsp;&nbsp;&nbsp;&nbsp;&nbsp;"Jesi li bio u vezi sa ambasadom, Batikame?" pitala je ona, glasom drhtavim, dok je navlačila sandale.
<BR>&nbsp;&nbsp;&nbsp;&nbsp;&nbsp;"Oh, da. Otišao sam u ambasadu i vratio se iz nje, itekako. Žao mi je što je to potrajalo toliko dugo. Mislim da nisam znao da je vaša situacija ovde... baš ovakva."
<BR>&nbsp;&nbsp;&nbsp;&nbsp;&nbsp;"Kergat je činio za nas najviše što je mogao", reče Tejeo istog trenutka, kruto.
<BR>&nbsp;&nbsp;&nbsp;&nbsp;&nbsp;"To vidim. I izložio se znatnoj opasnosti. Mislim da će opasnost, od sada, biti mala. Naime..." On pogleda pravo u Tejeoa. "Rega, kako bi ti gledao na mogućnost da pređeš u ruke Hame?" upita ga. "Da li bi to bilo problem?"
<BR>&nbsp;&nbsp;&nbsp;&nbsp;&nbsp;"Nemoj, Batikame", reče Soli. "Pouzdaj se u njega!"
<BR>&nbsp;&nbsp;&nbsp;&nbsp;&nbsp;Tejeo priveza pertle i na drugoj svojoj cipeli, uspravi se i reče: "Svi smo mi u rukama Kamija gospoda."
<BR>&nbsp;&nbsp;&nbsp;&nbsp;&nbsp;Batikam se nasmeja, onim lepim, punim smehom koji su pamtili.
<BR>&nbsp;&nbsp;&nbsp;&nbsp;&nbsp;"Onda, u rukama gospodnjim", reče i izvede ih iz te prostorije.
<BR>
<BR>&nbsp;&nbsp;&nbsp;&nbsp;&nbsp;U Arkaniji stoji zapisano: 'Živeti jednostavno, to je stvar najsloženija.'
<BR>&nbsp;&nbsp;&nbsp;&nbsp;&nbsp;Soli je zatražila da ostane na Verelu, pa je, posle odmora i oporavka na morskoj obali, poslata kao Posmatrač u Južni Voe Deo. Tejeo je otišao pravo kući, pošto mu je javljeno da je njegov otac teško bolestan. Posle smrti oca, Tejeo je zatražio da bude na neodređeno vreme oslobođen dužnosti u ambasadnoj gardi, i ostao na imanju, uz svoju majku, sve dok nije i ona umrla, a to je bilo dve godine kasnije. On i Soli, razdvojeni širinom celog kontinenta, samo povremeno su se viđali tokom te dve godine.
<BR>&nbsp;&nbsp;&nbsp;&nbsp;&nbsp;Kad je njegova majka umrla, Tejeo je oslobodio imovinu njihove porodice, činom neopozive manumisije, predao pojedine delove zemljišta u vlasništvo kmetovima tako oslobođenim, prodao na licitaciji kuću koja sad gotovo ništa nije vredela i otišao u prestonicu. Znao je da Soli privremeno stanuje u ambasadi. Stara Muzika mu reče gde da je nađe. Tejeo je nađe u jednoj maloj kancelariji, u toj velikoj palati. Izgledala je starija i bila vrlo elegantna. Pogledala ga je sa puno tuge, ali i podozrenja. Nije mu pošla u susret, da ga pozdravi ili dodirne. Ona reče: "Tejeo, ponudili su mi da postanem prvi ambasador Ekumena na Jeovi."
<BR>&nbsp;&nbsp;&nbsp;&nbsp;&nbsp;Stajao je nepomično.
<BR>&nbsp;&nbsp;&nbsp;&nbsp;&nbsp;"Evo, maločas - pre minut-dva sam završila razgovor ansiblom sa Hainom..."
<BR>&nbsp;&nbsp;&nbsp;&nbsp;&nbsp;Ona pokri lice rukama. "Oh, Bože moj!" reče.
<BR>&nbsp;&nbsp;&nbsp;&nbsp;&nbsp;"Čestitam ti, zaista, Soli."
<BR>&nbsp;&nbsp;&nbsp;&nbsp;&nbsp;Ona se najednom stušti na njega, zagrli ga jednim silovitim zamahom i povika: "Oh, Tejeo, a tebi umrla majka, nisam se setila, izvini, nikad, nikad se ja ne setim... mislila sam da bismo mogli... Šta nameravaš? Ostaješ li tamo?"
<BR>&nbsp;&nbsp;&nbsp;&nbsp;&nbsp;"Prodao sam ja ono tamo", reče on. Njen zagrljaj je Tejeo više trpeo, nego uzvraćao. "Pomišljao sam da se vratim u oružane snage."
<BR>&nbsp;&nbsp;&nbsp;&nbsp;&nbsp;"Prodao si imanje? A ja ga ni videla nisam!"
<BR>&nbsp;&nbsp;&nbsp;&nbsp;&nbsp;"Nisam ni ja video tvoj rodni kraj", reče on.
<BR>&nbsp;&nbsp;&nbsp;&nbsp;&nbsp;Nastade pauza. Ona se odmakla od njega. Gledali su se.
<BR>&nbsp;&nbsp;&nbsp;&nbsp;&nbsp;"Pošao bi?" upita ona.
<BR>&nbsp;&nbsp;&nbsp;&nbsp;&nbsp;"Pošao bih", reče on.
<BR>
<BR>&nbsp;&nbsp;&nbsp;&nbsp;&nbsp;Nekoliko godina posle ulaska Jeove u Ekumen, mobil Soli Agat Terva poslata je kao ekumenski zvaničnik za vezu na Teru; odatle je, kasnije, otputovala na Hain, gde je stekla veliki ugled služeći kao stabil. Na svim putovanjima i dužnostima pratio ju je njen muž, oficir sa planete Verel, veoma zgodan muškarac, mada jako uzdržan, za razliku od nje, veoma komunikativne i otvorene. Ljudi koji su ih poznavali znali su da je veza to dvoje prepuna strastvenog ponosa i poverenja. Soli je, možda, bila srećniji član tog para, zato što je u svom radu postizala uspehe i ispunjenja; ali ni Tejeo se nije kajao. Izgubio je svoj svet, ali se uspeo hrabro držati jedne plemenite stvari.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
