<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Kad provedete nedelje i nedelje blizu neke osobe, tako blizu da poznajete svaki njen štucaj, svaki miris i svaki delić kože zagreban noktom, onda dolazi dotle da se ili uzajamno mrzite ili ste tako duboko ušli jedno u drugo da ne možete da iziđete. Klara i ja smo osećali i jedno i drugo. Naša mala ljubavna veza pretvorila se u odnos sijamskih blizanaca. U njoj nije bilo nimalo romantike. Među nama nije bilo mesta za romantiku. A ipak sam znao svaki Klarin delić, svaku poru i svaku misao, daleko bolje nego što sam poznavao svoju sopstvenu majku. I na isti takav način: počev od utrobe. Bio sam sa svih strana opkoljen Klarom.
<BR>&nbsp;&nbsp;&nbsp;&nbsp;&nbsp;A kao jin i jang u Klajnovoj boci, i ona je bila opkoljena mnome; oboje smo jedan drugom predstavljali čitav kosmos, i bilo je trenutaka kad sam ja (a, siguran sam, i ona) očajnički želeo da se probijem napolje i ponovo udahnem svež vazduh.
<BR>&nbsp;&nbsp;&nbsp;&nbsp;&nbsp;Prvog dana pošto smo se vratili, prljavi i iscrpeni, automatski smo se uputili u Klarinu sobu. Tamo je postojalo privatno kupatilo, bilo je puno prostora, sve je bilo spremno za nas i mi se stuštismo u krevet zajedno kao stari bračni par posle jednonedeljnog nošenja kamp-opreme na leđima. Samo što mi nismo bili stari bračni par. Ja na nju nisam mogao da polažem pravo. Za doručkom sledećeg jutra (kanadska slanina i jaja doneta sa Zemlje, skandalozno skupi, svež ananas, cerealije sa pravim šlagom, kapuciner), Klara se postarala da me na tu činjenicu podseti na taj način što je sve to razmetljivo platila svojim čekom. Reagovao sam Pavlovljevim refleksom kao što je želela. Rekao sam: "Ne moraš to da radiš. Ja znam da ti imaš više para nego ja."
<BR>&nbsp;&nbsp;&nbsp;&nbsp;&nbsp;"I želeo bi da znaš koliko imam", rekla je ona, smešeći se ljupko.
<BR>&nbsp;&nbsp;&nbsp;&nbsp;&nbsp;U stvari, znao sam. Šiki mi je rekao. Imala je nešto preko sedam stotina hiljada dolara na računu. Dovoljno da se vrati na Veneru, i proživi tamo ostatak života prilično obezbeđena kad bi to htela, mada mi nije jasno zašto bi neko prvo i prvo uopšte želeo da živi na Veneri. Možda je to bio razlog što je ostala na Kapiji mada nije morala. Tuneli su ionako gotovo svi isti. "Trebalo bi stvarno da dozvoliš sebi da dođeš na svet", rekao sam, dovršavajući ovu misao naglas. "Ne možeš večito da ostaneš u uterusu."
<BR>&nbsp;&nbsp;&nbsp;&nbsp;&nbsp;Ona je bila iznenađena ali odvažna. "Dragi Bobe", odvratila je, vadeći cigaretu iz mog džepa i dozvoljavajući da joj je ja pripalim, "ti bi zaista trebalo da ostaviš svoju mrtvu majku na miru. Za mene je vrlo teško da stalno mislim na to kako treba da te odbijam zato da bi ti mogao njoj da se udvaraš preko mene."
<BR>&nbsp;&nbsp;&nbsp;&nbsp;&nbsp;Zapazio sam da govorimo kao da se krivo razumemo, ali, s druge strane, zapazio sam da to i nije tako. Na dnevnom redu je, u stvari, bilo ne razmena misli nego pijenje krvi. "Klaro", rekao sam nežno, "ti znaš da te ja volim. Zabrinjava me što si napunila četrdesetu, a još nikad nisi, zapravo, ostvarila dobru, trajnu vezu sa nekim muškarcem."
<BR>&nbsp;&nbsp;&nbsp;&nbsp;&nbsp;Ona se zakikota. "Srce", reče, "baš sam nameravala da s tobom porazgovaram o ovome. O tvom nosu." Ona napravi grimasu. "Prošle noći u krevetu, ma koliko da sam bila umorna, pomislila sam da ću potpuno dići ruke od svega dok se nisi okrenuo na drugu stranu. Možda bi, kad bi otišao do bolnice, mogli da ti izvade taj tampon..."
<BR>&nbsp;&nbsp;&nbsp;&nbsp;&nbsp;Pa, taj smrad sam čak i sam mogao da osetim. Ne znam šta ima u tim ustajalim tamponima, ali prilično teško se podnose. Stoga sam obećao da ću to učiniti, da bih je kaznio, nisam pojeo do kraja sveži ananas koji je koštao sto dolara, a ona, da bi kaznila mene, nervozno poče da premešta moje stvari u ormanu, da bi napravila mesto za stvari iz svog ranca. Zato sam, prirodno, morao da kažem: "Nemoj to da radiš, dušo. Koliko god da te volim, čini mi se da će bolje biti da se za izvesno vreme vratim u svoju sobu."
<BR>&nbsp;&nbsp;&nbsp;&nbsp;&nbsp;Ona se pruži i potapka me po ruci. "Biće prilično prazno", reče ona, gaseći cigaretu. "Prilično sam navikla da se probudim pored tebe. S druge strane..."
<BR>&nbsp;&nbsp;&nbsp;&nbsp;&nbsp;"Pokupiću svoje stvari kad se budem vraćao iz bolnice", rekoh ja. Ovaj razgovor mi nije baš prijao. Nisam želeo da ga produžavam. On vam je nalik na boksovanje izbliza između muškarca i žene koje ja, kad god je moguće, pokušavam da pripišem premenstrualnoj napetosti. Ova teorija mi se dopada, ali, na žalost, u ovom slučaju sam znao da nema veze s Klarinim ponašanjem i da, razume se, ostavlja potpuno nerazjašnjenim pitanje kakve to ima veze sa mojim ponašanjem bilo kada.
<BR>&nbsp;&nbsp;&nbsp;&nbsp;&nbsp;U bolnici su me ostavili da čekam više od jednog sata, a onda su veoma grubo intervenisali. Krvario sam kao preklani krmak, poprskan skroz po košulji i pantalonama, i dok su mi iz nosa izvlačili beskonačne metre pamučne gaze koju je tamo bio ugurao Hem Tajeh kako bi sprečio da ne iskrvarim do smrti, imao sam utisak kao da mi kidaju ogromne komade mesa. Drao sam se iz sveg glasa. Sitna, stara gospođa, Japanka, koja je toga dana radila kao pomoćni medicinar u ambulanti nije bila baš vrlo strpljiva. "Oh, zavežite, molim vas", kazala je. "Urlate kao onaj umobolni povratnik koji se ubio. Vrištao je čitav sat."
<BR>&nbsp;&nbsp;&nbsp;&nbsp;&nbsp;Jednom rukom sam joj mahnuo da se skloni, a drugom sam pridržavao nos da zaustavim, krv. Alarmno zvono je zazvonilo. "Šta? To jest, kako se zvao?"
<BR>&nbsp;&nbsp;&nbsp;&nbsp;&nbsp;Ona skloni moju ruku i nastavi da me tapka po nosu. "Ne znam - a, čekajte. I vi ste sa onog istog baksuznog broda, zar ne?"
<BR>&nbsp;&nbsp;&nbsp;&nbsp;&nbsp;"To i želim da utvrdim. Je li to bio Sem Kehejn?"
<BR>&nbsp;&nbsp;&nbsp;&nbsp;&nbsp;Ona najedanput postade čovečnija. "Žao mi je, srce", reče. "Čini mi se da se tako zvao. Otišli su da mu daju injekciju kako bi se smirio, a on je zgrabio špric od doktora i, ovaj, probo se."
<BR>&nbsp;&nbsp;&nbsp;&nbsp;&nbsp;Ovo je stvarno bio najdronjaviji dan, baš tako.
<BR>&nbsp;&nbsp;&nbsp;&nbsp;&nbsp;Uspela je najzad da izvrši kauterizaciju. "Staviću vam jedan sasvim mali tampon", rekla je. "Sutra možete i sami da ga izvadite. Samo uradite to polako, a ako počne da krvari dopeljajte se smesta ovamo."
<BR>&nbsp;&nbsp;&nbsp;&nbsp;&nbsp;Pusti me onakvog da odem, nalik na krvnikovu žrtvu. Odšunjah se do Klarine sobe da se presvučem, a baksuzni dan se nastavi u istom raspoloženju. "Prokleti blizanče", zareža ona na mene. "Kad sledeći put krenem napolje, to će biti jedino sa nekim Bikom kao što je onaj momak Mečnikov."
<BR>&nbsp;&nbsp;&nbsp;&nbsp;&nbsp;"Šta ti je Klaro?"
<BR>&nbsp;&nbsp;&nbsp;&nbsp;&nbsp;"Dodelili su nam bonus od dvanaest i po hiljada. Isuse! Ja svojoj kućnoj pomoćnici dajem veću napojnicu."
<BR>&nbsp;&nbsp;&nbsp;&nbsp;&nbsp;"Otkud znaš?" Već sam bio podelio dvanaest i po hiljada dolara sa pet i u istom deliću sekunde se zapitao da li ne bi, imajući u vidu date okolnosti, trebalo da to umesto na pet podele na četiri dela.
<BR>&nbsp;&nbsp;&nbsp;&nbsp;&nbsp;"Javili su preko piezofona pre deset minuta. Gospode Bože. Najmizerniji i nabezvezniji put na koji sam ikad išla i na kraju za njega dobijam koliko staje jedan zeleni žeton u kazinu." Onda pogleda u moju košulju i malo se razneži. "Nisi ti za to kriv, Bobe, ali Blizanci nikada ne mogu da se odluče šta žele. Trebalo je to da znam. Čekaj da vidim da li mogu da ti nađem nešto čisto da obučeš."
<BR>&nbsp;&nbsp;&nbsp;&nbsp;&nbsp;I ja sam je pustio da nađe, ali nisam ostao kod nje. Pokupio sam svoje stvari, uputio se ka oknu, predao stvari na prijavnici gde sam iznajmio svoju bivšu sobu i zamolio da upotrebim njihov piezofon. Kad je pomenula Mečnikovljevo ime podsetila me je na nešto što sam hteo da uradim.
<BR>
<BR>&nbsp;&nbsp;&nbsp;&nbsp;&nbsp;BELEŠKA O UVELIČANIM FOTOGRAFIJAMA
<BR>&nbsp;&nbsp;&nbsp;&nbsp;&nbsp;Dr Asmenion. Samo se po sebi razume, ako dobro registrujete podatke sa neke nove, ili osobito supernove, za to će vam se dobro platiti. Dok je događaj u toku, mislim. Posle toga, ne vredi mnogo. I uvek motrite na naše sopstveno sunce, i ako možete da ga identifikujete iskoristite sve filmove, snimajte na svim frekvencijama, u neposrednoj okolini - do, ovaj, oko pet stepeni sa obe strane, u svakom slučaju. Sa maksimalnim uveličavanjem.
<BR>&nbsp;&nbsp;&nbsp;&nbsp;&nbsp;Pitanje. Zašto to, Deni?
<BR>&nbsp;&nbsp;&nbsp;&nbsp;&nbsp;Dr Asmenion. Pa eto, možda ćete se naći s one druge strane Sunca, tamo gde je recimo zvezda Tiko Brahe, ili maglina Rak, koja predstavlja ostatke supernove 1054 u sazvežđu Bika. A možda ćete napraviti snimak koji prikazuje kako je izgledala zvezda pre nego što se rasprsla. To treba da vredi, ovaj, ne znam, pedeset ili sto hiljada na licu mesta.
<BR>
<BR>&nbsp;&nbsp;&nbsp;&nbsp;&nbsp;Mečnikov je gunđao, ali je najzad pristao da se nađemo u učionici. Stigao sam tamo pre njega, naravno. On je pristizao krupnim koracima, zaustavio se na vratima, pogledao unaokolo i rekao: "Gde je ona kako se beše zove?"
<BR>&nbsp;&nbsp;&nbsp;&nbsp;&nbsp;"Klara Mojnlin. U svojoj sobi." Precizno, istinito, lukavo. Perfektan odgovor.
<BR>&nbsp;&nbsp;&nbsp;&nbsp;&nbsp;"Aha." On kažiprstom obe ruke pređe preko zalizaka, koji su se satajali ispod brade. "Onda, hajdemo." Idući ispred mene, obrati mi se preko ramena. "U stvari, ona bi verovatno iz ovoga izvukla više koristi nego ti."
<BR>&nbsp;&nbsp;&nbsp;&nbsp;&nbsp;"Pretpostavljam da bi, Dejne."
<BR>&nbsp;&nbsp;&nbsp;&nbsp;&nbsp;"Aha." Zastao je pred jednim izbočenjem na podu koje je predstavljalo ulaz u jedan od trenažnih brodova, zatim sleže ramenima, otvori gornji poklopac i uvuče se unutra.
<BR>&nbsp;&nbsp;&nbsp;&nbsp;&nbsp;Neobično je otvoren i velikodušan, razmišljao sam dok sam ulazio za njim. On se već bio šćućurio ispred komandne table i okretao brojeve. U ruci je držao prenosni čitač povezan sa kompjuterskim centrom Korporacije; znao sam da odštampava jednu od ranije testiranih kombinacija brojeva, pa se nisam iznenadio kad se boja pojavila gotovo odmah. Palcem je okretao dugme za precizno podešavanje i čekao, bacajući na mene pogled preko ramena, sve dok se čitava komandna tabla nije prekrila intenzivno ružičastom bojom.
<BR>&nbsp;&nbsp;&nbsp;&nbsp;&nbsp;"U redu", reče. "Dobar, jasno određen kurs leta. Sad pogledaj u donji deo spektra."
<BR>&nbsp;&nbsp;&nbsp;&nbsp;&nbsp;To je bio onaj manji deo spektra duginih boja na desnoj strani ploče, od crvene do ljubičaste. Ljubičasta je bila na dnu, a boje su se potpuno slivale jedna u drugu, osim što je tu i tamo bilo nekoliko crta svetle ili tamne boje. Izgledale su tačno kao one koje su astronomi nazivali Frauenhoferovim linijama, u vreme kad je jedini dostupan način za proučavanje sastava zvezda i planeta bio pomoću spektroskopske analize. Ali to nisu bile te linije. Frauenhoferove linije pokazuju koji su elementi prisutni u nekom izvoru radijacije (ili u nečemu što se našlo između izvora radijacije i posmatrača). Ove su pokazivale bog će znati šta!
<BR>&nbsp;&nbsp;&nbsp;&nbsp;&nbsp;Bog i, možda, Dejn Mečnikov. Ovaj se gotovo smešio i bio je neuobičajeno razgovoran. "Traka je sastavljena od tri tamne crte u plavom delu spektra", reče on. "Vidiš? One su izgleda u vezi sa stepenom opasnosti misije. Tako je bar prema kompjuterskim podacima koji pokazuju da, kad je prisutno šest ili više crta na ovom mestu, brodovi se ne vraćaju."
<BR>&nbsp;&nbsp;&nbsp;&nbsp;&nbsp;Slušao sam ga vrlo pažljivo. "Gospode Bože!" uzviknuo sam, pomislivši na one mnogobrojne dobre ljude koji su pomrli zato što ovo nisu znali. "Zašto nam te stvari ne ispričaju na kursu?"
<BR>&nbsp;&nbsp;&nbsp;&nbsp;&nbsp;On odvrati strpljivo (imajući u vidu njegovu narav). "Brodhede, ne glupiraj se. Sve ovo je sasvim novo. A dobrim delom samo nagađanje. E sad, korelacija između broja crta i stepena rizika nije sasvim dobra kad ih je manje od šest. Hoću da kažem, ako misliš da bi se mogla dobiti po jedna crta za svaki dodatni stepen rizika, nisi u pravu. Mogao bi pomisliti da prisustvo pet crta kod datog kursa ima za rezultat visok stepen udesa, a kad crta uopšte nema, onda udesa uopšte neće biti. Samo to nije tačno. Najveći stepen sigurnosti čini se postoji kad ima jedna ili dve linije. I tri je dobro - ali i tu je bilo udesa. Kad linija nema, i tu smo imali isto toliko udesa kao i kad ih ima tri."
<BR>&nbsp;&nbsp;&nbsp;&nbsp;&nbsp;Prvi put sam počeo da razmišljam o tome kako naučnoistraživački tim Korporacije možda zavređuje svoju platu. "Pa zašto onda prosto ne letimo na odredišta koja su bezbednija?"
<BR>&nbsp;&nbsp;&nbsp;&nbsp;&nbsp;"Mi, u stvari, ne znamo sa sigurnošću da ona jesu bezbednija", reče Mečnikov, opet strpljivo, imajući u vidu njegovu narav. Ton glasa bio mu je daleko određeniji od njegovih reči. "Isto tako, kad letiš u oklopljenom brodu trebalo bi da bolje podnosiš veći rizik nego u neoklopljenom. Prestani da zapitkuješ glupa pitanja, Brodhede."
<BR>&nbsp;&nbsp;&nbsp;&nbsp;&nbsp;"Izvini." Osećao sam se neudobno, zguren iza njega i vireći preko njegovog ramena, tako da kad se okrenuo da me pogleda njegovi zalisci me gotovo očešaše po nosu. Nisam želeo da promenim položaj.
<BR>&nbsp;&nbsp;&nbsp;&nbsp;&nbsp;"Sad pogledaj ovde, u žutu boju." On pokaza na pet svetlih traka. "Ovakva situacija izgleda da je u dobroj korelaciji sa uspešnim ishodom misija. Bog će znati šta se time meri - odnosno šta su Hičiji time merili - ali u pogledu finansijske dobiti posada postoji prilično dobra korelacija između broja linija na ovoj frkvenciji i količne para na koju posada može da računa."
<BR>&nbsp;&nbsp;&nbsp;&nbsp;&nbsp;"Auh!"
<BR>&nbsp;&nbsp;&nbsp;&nbsp;&nbsp;On nastavi kao da ništa nisam rekao. "E sad, razume se, Hičiji nisu ovde postavili merač koji će odrediti, baš visinu naknada za ustupljena materijalna prava koja ćemo ti ili ja da dobijemo. Time se, mora biti, meri nešto drugo, ko će znati šta? Možda gustina populacije u tom području, ili stupanj tehnološkog razvoja. Možda je to 'Guide Michelin', i oni samo obaveštavaju da u tom području postoji neki restoran sa četiri zvezdice. Ali ovo je tačno. Ekspedicije na kojima se pokaže pet žutih crta donose finansijsku dobit, koja je u proseku pedeset puta veća nego kad ima dve crte i deset puta veća nego kod većine ostalih misija."
<BR>&nbsp;&nbsp;&nbsp;&nbsp;&nbsp;Ponovo se okrete ka meni tako da mu je lice bilo možda desetak santimetara udaljeno od moga, sa pogledom netremice uprtim u moje oči. "Hoćeš da vidiš još neki kurs?" zapita tonom koji je naređivao da ne smem da odbijem, pa sam rekao "Važi." A onda je zaćutao.
<BR>&nbsp;&nbsp;&nbsp;&nbsp;&nbsp;Ja ustadoh i odmaknuh se unazad kako bih dobio malo više prostora. "Jedno pitanje. Dejne. Verovatno imaš neki razlog zašto si mi sve ovo ispričao pre nego što postane dostupno javnosti. Koji je razlog?"
<BR>&nbsp;&nbsp;&nbsp;&nbsp;&nbsp;"Tako je", odvrati on. "Želim onu kako-se-zove za člana posade ako krenem u 'trojci' ili 'petici'."
<BR>&nbsp;&nbsp;&nbsp;&nbsp;&nbsp;"Klaru Mojnlin."
<BR>&nbsp;&nbsp;&nbsp;&nbsp;&nbsp;"Tako nekako. Ona se dobro drži, ne zauzima mnogo prostora, i ume - ovaj, ume bolje s ljudima nego ja. Ja ponekad imam problema sa međuljudskim odnosima", objasni on. Razume se, to samo u slučaju da krenem 'trojkom' ili 'peticom'. Ne insistiram. Ako nađem koju 'jedinicu', onda ću nju da uzmem. Ali ako se ne nađe neka 'jedinica' sa dobrim programom, hoću da krenem s nekim na koga mogu da se oslonim, ko me neće zafrkavati, ko zna znanje, ume da se snađe na brodu - sve to zajedno. I ti možeš da pođeš, ako hoćeš."
<BR>&nbsp;&nbsp;&nbsp;&nbsp;&nbsp;Kad sam se vratio u svoju sobu, Šiki se odnekud pojavi gotovo pre nego što sam počeo da se raspakivam. Radovao se što me vidi. "Žao mi je što vaše putovanje nije urodilo plodom", izgovori on jednu od svojih bezbrojnih učtivih i toplih fraza. "Veoma mi je žao zbog tvog prijatelja Kehejna." Predao mi je termos sa čajem, a zatim se smestio na komodu preko puta moje mreže za ležanje, isto onako kao prvi put.
<BR>&nbsp;&nbsp;&nbsp;&nbsp;&nbsp;Nesrećno putovanje mi je gotovo bilo izvetrilo iz glave, koja je sad bila puna vizija o poslasticama o kojima mi je pričao Dejn Mečnikov. Nisam mogao da se uzdržim da o tome ne govorim; ispričao sam Šikiju sve što mi je Dejn rekao.
<BR>&nbsp;&nbsp;&nbsp;&nbsp;&nbsp;On je slušao kao što malo dete sluša bajku, dok su mu crne oči blistale. "Kako je to zanimljivo", kazao je. "Ja sam načuo neke glasine da će uvesti neko novo podrobno obaveštavanje za sve. Pomisli samo, ako budemo mogli da idemo u svemir bez straha da ćemo poginuti ili..." oklevao je, lepršajući krilima od gaze.
<BR>&nbsp;&nbsp;&nbsp;&nbsp;&nbsp;"Nije to baš tako pouzdano, Šiki", dodadoh ja.
<BR>&nbsp;&nbsp;&nbsp;&nbsp;&nbsp;"Ne, naravno da nije. Ali je ipak izvesno poboljšanje, mislim da ćeš se složiti?" Oklevao je gledajući me kako otpijam gutljaj iz termosa napunjenog japanskim čajem gotovo bez ikakvog ukusa. "Bobe", reče, "ako kreneš na jedno takvo putovanje i zatreba ti još jedan čovek... Doduše, istina je da ja ne bih bio od velike koristi u kapsuli za sletanje. Ali u orbiti nisam ništa gori od ma kog drugog."
<BR>&nbsp;&nbsp;&nbsp;&nbsp;&nbsp;"Ja to znam Šiki." Pokušao sam da nastavim sa puno takta. "Da li to znaju oni iz Korporacije?"
<BR>&nbsp;&nbsp;&nbsp;&nbsp;&nbsp;"Oni bi me prihvatili za misiju koju niko drugi neće."
<BR>&nbsp;&nbsp;&nbsp;&nbsp;&nbsp;"Razumem." Nisam rekao da ja zaista ne želim da idem na misiju koju niko drugi ne želi. Šiki je to znao. On je bio jedan od onih pravih starosedelaca na Kapiji. Kako se pričalo, imao je on nekada velike pare ostavljene na sigurno mesto, dovoljno za medicinski komplet i sve ostalo. Ali bio ih je poklonio ili izgubio i zato je ostao ovde, i zato je ostao bogalj. Znao sam da on shvata o čemu razmišljam, ali sam bio vrlo daleko od toga da ja shvatim Šikiteija Bakina.
<BR>&nbsp;&nbsp;&nbsp;&nbsp;&nbsp;On se skloni da mi ne smeta dok razmeštam stvari. Ćaskali smo o zajedničkim prijateljima. Šerin brod se nije vratio. Ne treba još ništa brinuti, naravno. Moglo bi lako da potraje još nekoliko nedelja bez tragičnih posledica. Jedan par Kongoanaca tu odmah iza raskrsnice u hodniku doneo je s puta ogromnu količinu molitvenih lepeza iz jednog ranije nepoznatog staništa Hičija, sa neke planete koja se nalazi iza jedne F-2 zvezde na kraju Orionovog spiralnog kraka. Podelili su milion dolara na tri dela i odneli svoj deo natrag u Mugnbere. Forhendovi...
<BR>&nbsp;&nbsp;&nbsp;&nbsp;&nbsp;Lujza Forhend navrati baš kad smo o njoj razgovarali. "Čula sam vam glasove", rekla je, istežući vrat da me poljubi. "Baš mi je žao zbog vašeg puta."
<BR>&nbsp;&nbsp;&nbsp;&nbsp;&nbsp;"Tako je ispalo."
<BR>&nbsp;&nbsp;&nbsp;&nbsp;&nbsp;"Pa, u svakom slučaju, dobro došli natrag. Ni ja nisam bolje prošla, bojim se. Glupava, mala zvezda, nijednu planetu nismo mogli da pronađemo, uopšte ne razumem zašto su, za ime sveta, Hičiji programirali taj kurs." Osmehnula se, prelazeći prstima nežno preko mojih vratnih mišića. "Smem li da vam priredim dobrodošlicu večeras? Ili ste vi i Klara..."
<BR>&nbsp;&nbsp;&nbsp;&nbsp;&nbsp;"Veoma bih se radovao ako biste hteli", odgovorio sam i ona se više nije raspitivala o Klari. Nema sumnje da se već bilo raščulo unaokolo; tam-tam doboši udaraju na Kapiji non-stop. Ona ode posle nekoliko minuta. "Fina gospođa", rekao sam Šikiju, gledajući za njom. "Fina porodica. Zar nije izgledala nešto zabrinuta?"
<BR>&nbsp;&nbsp;&nbsp;&nbsp;&nbsp;"Bojim se da jeste, Robine. Njena kćer, Lois, kasni u povratku. Mnogo je prepatila ta porodica."
<BR>&nbsp;&nbsp;&nbsp;&nbsp;&nbsp;Ja ga pogledah a on nastavi: "Ne, ne Vila ili otac; oni su odleteli, ali još ne kasne u povratku. Imali su jednog sina."
<BR>&nbsp;&nbsp;&nbsp;&nbsp;&nbsp;"Znam. Henrija, čini mi se. Zvali su ga Het."
<BR>&nbsp;&nbsp;&nbsp;&nbsp;&nbsp;"Umro je baš pre nego što su došli ovamo. A sad Lois."
<BR>&nbsp;&nbsp;&nbsp;&nbsp;&nbsp;On saže glavu, zatim odleprša učtivo i dohvati prazan termos, skupljajući pri tom krila. "Sad moram na posao, Bobe."
<BR>&nbsp;&nbsp;&nbsp;&nbsp;&nbsp;"Kako ide sađenje bršljana?"
<BR>&nbsp;&nbsp;&nbsp;&nbsp;&nbsp;On tužno reče: "Više ne radim taj posao, na žalost. Ema je smatrala da ne ispunjavam uslove."
<BR>&nbsp;&nbsp;&nbsp;&nbsp;&nbsp;"O? A šta radiš?"
<BR>&nbsp;&nbsp;&nbsp;&nbsp;&nbsp;"Održavam lep izgled Kapije," odgovori on. "Mislim da bi ti to zvao 'đubretar'."
<BR>&nbsp;&nbsp;&nbsp;&nbsp;&nbsp;Nisam znao šta da kažem. Kapija je bila nekako puna otpadaka; usled male gravitacione sile, svaki papirić ili komadić sasvim lagane plastike, koji bi bio bačen, mogao je da se razleti po celom asteroidu. Pod se nije mogao čistiti. Pri prvom zamahu metle sve bi poletelo uvis. Viđao sam čistače smeća kako love komadiće novina i puhar od cigareta malim usisivačima na ručni pogon, a čak sam pomišljao da se i sam prihvatim tog posla ako budem morao. Ali bilo mi je žao što Šiki to radi.
<BR>&nbsp;&nbsp;&nbsp;&nbsp;&nbsp;On je bez teškoća pogodio da sam to pomislio. "Ne mari, Bobe. Stvarno, dopada mi se taj posao. Ali... molim te: ako ti zatreba jedan član posade, seti se mene."
<BR>&nbsp;&nbsp;&nbsp;&nbsp;&nbsp;Primio sam svoju novčanu nagradu i uplatio boravišnu taksu za tri nedelje unapred. Kupio sam nekoliko stvari koje su mi bile potrebne - ponovio garderobu i nabavio nekoliko traka sa muzikom kako bih iz glave isterao zvuke Mocarta i Palestrine. Tako mi je preostalo oko dve stotine dolara u džepu.
<BR>&nbsp;&nbsp;&nbsp;&nbsp;&nbsp;Dve stotine dolara bilo je gotovo isto što i nula dolara. Dovoljno za dvadeset čašica u "Plavom plaku", ili za jedan čip za stolom gde se igra "ajnc", ili možda za desetak pristojnih ručkova, ako ne bih jeo u kantini za vasionske istraživače.
<BR>&nbsp;&nbsp;&nbsp;&nbsp;&nbsp;Znači mogao sam da biram jednu od tri stvari. Mogao sam da nađem drugi posao i da zaglavim ovde na neodređeno vreme. Ili sam mogao da odletim napolje u roku od naredne tri nedelje. Ili sam mogao od svega da dignem ruke i da se vratim kući. Nijedna od ovih stvari nije bila privlačna. Ali, ukoliko ne budem trošio mnogo ni na šta neću morati da donesem odluku čitavih o, dugih, dvadeset dana. Odlučio sam da prestanem da pušim kao i da se hranim po restoranima; na taj način mogu da rasporedim svoj budžet da trošim najviše devet dolara dnevno, tako da gotovinu istrošim u isto ono vreme kad mi bude istekla uplata za boravišnu taksu.
<BR>&nbsp;&nbsp;&nbsp;&nbsp;&nbsp;Pozvao sam Klaru. Njen glas kao i izraz lica na piezofonu bili su rezervisani ali prijateljski, tako da sam se i ja njoj obraćao rezervisano, ali ljubazno. Nisam pomenuo sedeljku, a ona nije pomenula da želi da se vidimo uveče, pa smo razgovor tu završili: nigde. Što se mene tiče, bilo mi je svejedno. Klara mi nije bila potrebna. Na sedeljci te večeri upoznao sam jednu novu devojku na Kapiji po imenu Dorin Mekenzi. Ona, zapravo, nije bila devojka; bila je bar dvanaest godina starija od mene i već je pet puta bila napolju. Ono što je kod nje bilo uzbudljivo to je što je jedanput zbilja postigla zgoditak. Odnela je jedan i po milion u Atlantu, potrošila čitavo to bogatstvo, pokušavajući da obezbedi sebi karijeru kao PV pevačica - najmila pisca scenarija, menadžera, propagandni tim, reklamni tim, pisce protestnih traka, članaka - i kad to nije uspelo vatila se na Kapiju da ponovo okuša sreću. Osim toga, bila je vrlo, vrlo lepa.
<BR>&nbsp;&nbsp;&nbsp;&nbsp;&nbsp;Ali posle dva dana provedena u boljem upoznavanju Dorine, ponovo sam pozvao Klaru preko piezofona. Ona reče: "Dođi dole", a glas joj je zvučao zabrinuto; i ja se stvorih dole posle deset minuta, a petnaest minuta kasnije bili smo u krevetu. Nezgoda u vezi sa boljim upoznavanjem Dorine bila je u tome što sam je dobro upoznao. Ona je bila prijatna i bila je đavolski dobar pilot, ali nije bila Klara Mojnlin.
<BR>&nbsp;&nbsp;&nbsp;&nbsp;&nbsp;Dok smo ležali u ležaljci, zajedno, preznojeni, opušteni i iscrpeni, Klara zevnu, razbaruši mi rukom kosu, odmaknu glavu i zagleda se u mene. "Oh, do vraga", reče sanjivo, "čini mi se da je to ono što se zove ljubav."
<BR>&nbsp;&nbsp;&nbsp;&nbsp;&nbsp;Ja galantno rekoh: "To je ono što pokreće svet. Ne, ne 'to'. Ti ga pokrećeš."
<BR>&nbsp;&nbsp;&nbsp;&nbsp;&nbsp;Ona zavrte glavom sa puno sažaljenja. "Ponekad ne mogu da te podnesem", reče. "Strelci nikada ne mogu da se slože s Blizancima. Ja sam vatreni znak a ti - pa, Blizanci ne mogu da ne budu smušeni."
<BR>&nbsp;&nbsp;&nbsp;&nbsp;&nbsp;"Voleo bih da ne pričaš više o tim budalaštinama", rekoh ja.
<BR>&nbsp;&nbsp;&nbsp;&nbsp;&nbsp;Nije se uvredila. "Hajde da nešto pojedemo."
<BR>&nbsp;&nbsp;&nbsp;&nbsp;&nbsp;Ja skliznuh preko ivice ležaljke i ostadoh u stojećem položaju; bilo mi je potrebno da govorim, a da je ne dodirujem za trenutak. "Draga Klaro", rekao sam, "slušaj, ja ne mogu da dozvolim da me ti izdržavaš jer će ti se to smučiti, pre ili posle - ili ako ti se ne smuči, ja ću očekivati da ti se to dogodi, pa će zbog toga meni da se smuči. A ja jednostavno nemam novaca. Ako želiš da jedeš negde van kantine onda idi sama. I neću više da uzimam tvoje cigarete, tvoje piće ili tvoje čipove u kazinu. Tako, ako želiš nešto da pojedeš, samo idi, pa ćemo se kasnije naći. Možda bismo mogli da prošetamo."
<BR>&nbsp;&nbsp;&nbsp;&nbsp;&nbsp;Ona uzdahnu. "Blizanci nikada ne znaju kako da postupaju s novcem", rekla mi je, "ali mogu da budu strašno dobri u krevetu."
<BR>&nbsp;&nbsp;&nbsp;&nbsp;&nbsp;Obukosmo se, iziđosmo i pojedosmo nešto, da, ali u kantini Korporacije, gde se stoji u redu, nosi u ruci poslužavnik i jede stojeći. Hrana nije loša, ako mnogo ne razmišljate o tome na kakvoj podlozi je gaje. Cena je baš odgovarajuća. Ne plaća se ništa. Oni tvrde da ako se hranite isključivo u kantini, unosićete više od sto odsto svih potrebnih sastojaka. Unosićete, to je tačno, ali morate da pojedete celu količinu od svega da biste u to bili sigurni. Životinjske belančevine i biljne belančevine nisu kompletne kad se uzimaju svaka za sebe, i zato nije dovoljno ako se jede samo žele od soje ili samo puding od bakterija. Morate jesti i jedno i drugo.
<BR>&nbsp;&nbsp;&nbsp;&nbsp;&nbsp;Druga stvar u vezi s hranom koju obezbeđuje Korporacija je to što ona proizvodi đavolski mnogo metana, koji proizvodi đavolski mnogo onoga čega se svi bivši posetioci Kapije sećaju kao Kapijinog smrada.
<BR>&nbsp;&nbsp;&nbsp;&nbsp;&nbsp;Posle krenusmo u pravcu nižih nivoa, ne razgovarajući mnogo. Pretpostavljam da smo se oboje pitali kuda idemo. Mislim, ne samo u tom trenutku. "Jesi li raspoložen da malo istražujemo?" upita Klara.
<BR>&nbsp;&nbsp;&nbsp;&nbsp;&nbsp;Uzeh je za ruku, pa smo tako šetali, zagledajući unaokolo. Takve stvari su bile zabavne. Neki od starih tunela zagušenih puzavicama bili su zanimljivi, a iza njih su se nalazili goli, prašnjavi hodnici u kojima se niko nije čak ni potrudio da zasadi bršljan. Najčešće je bilo sasvim dovoljno svetlosti koja je poticala od samih zidova, koji su još sijali onim plavkastim sjajem karakterističnim za Hiči-metal. Ranije su - ne baš nedavno, ali pre šest ili sedam godina - ljudi u njima pronalazili predmete koji su poticali od Hičija, a nikad se nije znalo kad možete da nagazite na nešto što vam može doneti novčanu nagradu.
<BR>&nbsp;&nbsp;&nbsp;&nbsp;&nbsp;ALi to nije moglo mnogo da me zagreje, jer čoveku ništa ne prija ako ne može da bira. "Zašto da ne?" odvratio sam, ali samo nekoliko minuta kasnije, kad sam video gde se nalazimo, rekao sam: "Hajdemo malo u muzej."
<BR>&nbsp;&nbsp;&nbsp;&nbsp;&nbsp;"O, pa da", reče ona, najedanput zainteresovana. "Jesi li čuo da su uredili okruglu salu? Mečnikov mi je o tome pričao. Otvorili su je dok smo mi bili napolju."
<BR>&nbsp;&nbsp;&nbsp;&nbsp;&nbsp;Tako promenismo pravac kretanja, spustismo se dva nivoa niže i iziđosmo kod muzeja. Okrugla sala predstavljala je prostoriju gotovo kružnog oblika pored samog muzeja. Bila je velika, široka preko deset metara, a da bismo mogli da je razgledamo morali smo da privežemo krila nalik na Šikijeva, koja su bila okačena na polici pred ulazom. Ni Klara ni ja nismo ih ranije nikad koristili, ali nije bilo teško. Na Kapiji vam je pre svega telesna težina tako mala, da bi letenje bilo najlakši i najbolji način da se naokolo krećete, kad bi u asteroidu bilo prostorija dovoljno velikih da se u njima može leteti.
<BR>
<BR>&nbsp;&nbsp;&nbsp;&nbsp;&nbsp;Anglikanska crkva na Kapiji
<BR>&nbsp;&nbsp;&nbsp;&nbsp;&nbsp;Časni Teo Derli, kapelan
<BR>&nbsp;&nbsp;&nbsp;&nbsp;&nbsp;Parohijski pričest nedeljom u 10.30
<BR>&nbsp;&nbsp;&nbsp;&nbsp;&nbsp;Večernje po dogovoru
<BR>&nbsp;&nbsp;&nbsp;&nbsp;&nbsp;Erik Menier, koji je prestao da bude moj crkveni tutor 1. decembra, ostavio je neizbrisiv trag među svecima Kapije i bezmerno nas je zadužio stavljajući nam na uslugu svoje brojne sposobnosti. Rodio se u Elstriju, u grofoviji Hrtfordšir, pre pedeset jednu godinu, diplomirao pravo na Londonskom univerzitetu, a zatim se pripremao za advokatski poziv. Posle toga je radio nekoliko godina u fabrici za proizvodnju prirodnog gasa u Pertu. Naša tuga što nas napušta, ublažena je radošću što je on sada ostvario svoju žarku želju da se vrati u svoj voljeni Hertfordšir, gde će se nakon penzionisanja posvetiti svetovnim stvarima, transcendentalnoj meditaciji i proučavanju gregorijanskog korala. Novi crkveni tutor biće izabran prve nedelje kada se bude sakupio kvorum od devet parohijana.
<BR>
<BR>&nbsp;&nbsp;&nbsp;&nbsp;&nbsp;Tako se spustismo kroz gornji kapak u prostoriju loptastog oblika i nađosmo se usred sveukupnog kosmosa. Sala je bila obložena šestougaonim pločama, i na svakoj od njih projektovane su slike, nismo videli odakle, možda iz digitalnog kompjutera, na ekranima od tečnog kristala.
<BR>&nbsp;&nbsp;&nbsp;&nbsp;&nbsp;"Kako je ovo lepo!" uzviknu Klara.
<BR>&nbsp;&nbsp;&nbsp;&nbsp;&nbsp;Svuda oko nas nalazila se neka vrsta globarame na kojoj je prikazivano šta su istraživači otkrili na svojim putovanjima. Zvezde, magline, planete, sateliti. Ponekad je na svakoj ploči bila prikazivana zasebna slika tako da je ukupno bilo, čekaj da vidim, otprilike sto dvadeset osam posebnih scena. Zatim, cak, sve se slike promeniše; ponovo cak, i one započeše svoje kruženje, tako da su neke scene ostajale iste, a druge su se menjale. Ponovo cak, i jedna cela hemisfera se osvetli sa mozaičnim prikazom galaksije M-31 onako kako se vidi sa - bog zna odakle.
<BR>&nbsp;&nbsp;&nbsp;&nbsp;&nbsp;"Hej", uzviknuh ja, istinski uzbuđen, "ovo je divno!" I bilo je. Bilo je to kao da smo bili na svim putovanjima koje su svi nebeski istraživači ikada preduzeli, a bez dirindženja, nevolja i neprekidnog strahovanja.
<BR>&nbsp;&nbsp;&nbsp;&nbsp;&nbsp;Ovde nije bilo nikoga osim nas, a nisam mogao da shvatim zašto. Bilo je tako lepo. Pomislili biste da će ljudi čekati u dugačkom redu da ovamo uđu. Na jednoj strani poče da se prikazuje niz slika sa predmetima koje su izradili Hičiji, a koje su istraživači pronašli: molitvene lepeze u svim bojama, mašine za oblaganje zidova, unutrašnjost Hiči-brodova, neki tuneli; Klara uzviknu da je ona u njima bila, tamo na Veneri, ali ne znam kako ih je prepoznala. Zatim se ponovo pojaviše slike iz kosmosa. Neke od njih su predstavljale poznate stvari. Prepoznao sam Plejade na jednoj slici preko šest do osam ploča, koje brzo nestadoše i na njihovom mestu se pojavi Kapija Dva sa spoljašnje strane, dok su dve sjajne mlade zvezde iz jata usled refleksije sijale sa obe njene strane. Ugledah nešto što je mogla biti maglina Konjska glava i jedan oblačić gasa i prašine u obliku krofne koji je bio ili Prstenasta maglina u sazvežđu Lire ili ono što je jedan istraživački tim otkrio pre nekoliko orbita i nazvao "francuski uštipak", u prostoru oko jedne planete na kojoj su detektovana, ali ne i posećena, staništa Hičija, ispod jednog zamrznutog okeana.
<BR>&nbsp;&nbsp;&nbsp;&nbsp;&nbsp;Proveli smo ovde oko jedan i po sat, dok nam se nije učinilo da ponovo gledamo iste stvari, a zatim odlepršasmo do izlaznog otvora, okačismo krila i sedosmo da popušimo po cigaretu na jednom prozirnom delu tunela ispred muzeja.
<BR>&nbsp;&nbsp;&nbsp;&nbsp;&nbsp;Naiđoše dve žene za koje se nejasno prisetih da su iz posade za održavanje Kapije, noseći savijena krila. "Zdravo, Klaro", pozdravi je jedna od njih. "Jesi li bila unutra?"
<BR>&nbsp;&nbsp;&nbsp;&nbsp;&nbsp;Klara klimnu. "Bilo je krasno", odgovorila je.
<BR>&nbsp;&nbsp;&nbsp;&nbsp;&nbsp;"Uživajte dok možete", reče ona druga. "Od iduće nedelje koštaće vas sto dolara. Sutra postavljamo sistem za emitovanje snimljenih predavanja preko piezofona, a svečano otvaranje će se organizovati pre nego što pristignu novi turisti."
<BR>&nbsp;&nbsp;&nbsp;&nbsp;&nbsp;"Ovako nešto vredi toliko", reče Klara, ali zatim pogleda u mene.
<BR>&nbsp;&nbsp;&nbsp;&nbsp;&nbsp;Postadoh svestan da sam, uprkos svemu, upravo pušio njenu cigaretu. Pošto je paklo stajalo pet dolara nisam mogao sebi da dozvolim da ih često kupujem, ali sam bio odlučio da kupujem bar jedno paklo od one dnevne svote koju sam odredio i da pazim da ona od mene uzima onoliko cigareta koliko ja uzimam od nje.
<BR>&nbsp;&nbsp;&nbsp;&nbsp;&nbsp;"Hoćeš još da šetamo?" upita me.
<BR>&nbsp;&nbsp;&nbsp;&nbsp;&nbsp;"Možda malo kasnije", odgovorio sam. Pitao sam se koliko li je muškaraca i žena nastradalo da bi snimili one divne slike koje smo gledali, jer sam se ponovo suočio s činjenicom da ću pre ili posle morati ili ponovo da se upustim u smrtonosnu lutriju koju predstavljaju brodovi Hičija, ili da dignem ruke od svega. Pitao sam se da li će ona novina o kojoj je Mečnikov pričao stvarno nešto izmeniti u svemu tome. Sad su već svi o tome govorili; Korporacija se pripremila da sutra ovo objavi preko svih piezofona.
<BR>&nbsp;&nbsp;&nbsp;&nbsp;&nbsp;"Sad sam se setio", rekao sam. "Jesi li kazala da si se videla sa Mečnikovim?"
<BR>&nbsp;&nbsp;&nbsp;&nbsp;&nbsp;"Samo sam čekala kad ćeš to da me zapitaš", odgovorila je. "Naravno. Pozvao me je i rekao mi da ti je pokazao neko kodiranje u vezi s bojama, pa sam sišla dole i on mi je održao isto predavanje. Šta misliš o tome, Bobe?"
<BR>&nbsp;&nbsp;&nbsp;&nbsp;&nbsp;Ja ugasih cigaretu. "Mislim da će svi na Kapiji početi da se otimaju o dobre letove, eto šta mislim."
<BR>&nbsp;&nbsp;&nbsp;&nbsp;&nbsp;"Ali možda Dejn nešto zna. On je zaposlen u Korporaciji."
<BR>&nbsp;&nbsp;&nbsp;&nbsp;&nbsp;"Ne sumnjam da zna." Protegoh se i zavalih, klateći se usled male sile teže i razmišljajući. "Nije on baš tako fini momak, Klaro. Možda bi nam rekao ako nađe nešto dobro, o čemu je on, znaš, specijalno obavešten. Ali tražiće nešto za uzvrat."
<BR>&nbsp;&nbsp;&nbsp;&nbsp;&nbsp;Klara se zacereka. "On bi mi to rekao."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Oh, on me tu i tamo pozove. Traži sastanak."
<BR>&nbsp;&nbsp;&nbsp;&nbsp;&nbsp;"Do vraga, Klaro." U tom trenutku već sam osetio da sam prilično razdražen. Ne baš zbog Klare i ne baš zbog Dejna. Zbog para. Zbog činjenice da ako budem hteo opet da dođem u kružnu salu iduće nedelje to će me koštati polovinu preostalog novca. Zbog mračne slike pune senki, koju nazirem u budućnosti, i to ne tako dalekoj, kada ću ponovo morati da donosim odluku o onome zbog čega ludim od straha. "Ja ne bih verovao tom kučkinom sinu što se tiče..."
<BR>&nbsp;&nbsp;&nbsp;&nbsp;&nbsp;"Oh, smiri se, Bobe. Nije on tako rđav momak", reče ona, paleći drugu cigaretu i ostavljajući kutiju na mestu gde ja mogu da je dohvatim ako budem hteo. "Sa seksualne tačke gledišta, on bi mogao da bude dosta zanimljiv. Taj sirovi, grubi, neotesani Bik - uostalom, ti možeš da mu ponudiš isto koliko i ja."
<BR>&nbsp;&nbsp;&nbsp;&nbsp;&nbsp;"O čemu ti to govoriš?"
<BR>&nbsp;&nbsp;&nbsp;&nbsp;&nbsp;Ona je bila istinski iznenađena. "Mislila sam da ti znaš da on može i ovako i onako."
<BR>&nbsp;&nbsp;&nbsp;&nbsp;&nbsp;"Nikad mi nije dao bilo kakav znak..." Ali tu zastadoh, prisećajući se kako je voleo da mi priđe sasvim blizu kad smo razgovarali i kako mi je bilo neprijatno kad se njegov dah mešao s mojim.
<BR>&nbsp;&nbsp;&nbsp;&nbsp;&nbsp;"Možda ti nisi njegov tip", zacereka se ona. Ali to nije bio ljubazan smeh. Nekoliko kineskih članova posade, koji su izlazili iz muzeja, pogledaše nas pažljivo, a onda učtivo odvratiše pogled.
<BR>&nbsp;&nbsp;&nbsp;&nbsp;&nbsp;"Hajdemo odavde, Klaro."
<BR>&nbsp;&nbsp;&nbsp;&nbsp;&nbsp;Tako odosmo u "Plavi pakao" i, naravno, ja sam insistirao da platim za sebe. Četrdeset osam dolara profućkano za jedan sat. A nije bilo baš naročito zabavno. Najzad se nađosmo ponovo u njenoj sobi u krevetu. Ni to nije bilo toliko zabavno. Ona svađa i dalje je lebdela negde iznad nas. A vreme je proticalo.
<BR>&nbsp;&nbsp;&nbsp;&nbsp;&nbsp;Ima ljudi koji nikada ne prevaziđu izvesnu tačku u svom emocionalnom razvitku. Takvi ne mogu da žive normalan otvoren i slobodan život uz uzajamnu toleranciju sa svojim seksualnim partnerom iole duže vreme. Nešto u njima ne može da podnosi sreću. Što je ona veća, to je oni žešće uništavaju.
<BR>&nbsp;&nbsp;&nbsp;&nbsp;&nbsp;Lutajući unaokolo po Kapiji s Klarom, počeo sam da podozrevam da sam ja jedan od takvih ljudi. Za Klaru sam znao da je takva. Ona nikada u životu nije održala neku vezu s muškarcem duže od nekoliko meseci; to mi je sama rekla. Ja sam se kod nje već približavao rekordno dugom vremenu. I zbog toga je već počela da biva razdražena.
<BR>&nbsp;&nbsp;&nbsp;&nbsp;&nbsp;U nekim stvarima Klara je bila mnogo odraslija i odgovornija nego što ću ja ikada biti. Uzmite pre svega kako je ona dospela na Kapiju, na primer. Nije izvukla zgoditak koji će joj isplatiti put. Zarađivala je i štedela za kartu, s mukom, čitav niz godina. Bila je potpuno kvalifikovan pilot - kosmonaut sa ovlašćenjem da obučava druge i sa diplomom tehničkog fakulteta. Bavila se uzgajanjem riba dok nije ostvarila prihode koji su joj omogućili da živi u trosobnom stanu u tunelima Hičija na Veneri, da provodi odmor na Zemlji, da obezbedi medicinski komplet. Znala je više od mene o tome kako se uzgajaju mikroorganizmi za ishranu na podlozi od ugljovodonika, uprkos svih godina koje sam proveo u Vajomingu. (Uložila je novac u jednu fabriku za proizvodnju hrane na Veneri a celog svog života nije joj se desilo da uloži nijedan dolar u nešto što nije, potpuno razumela). Kad smo putovali u svemir, ona se računala kao stariji član posade. Nju je, u stvari, Mečnikov želeo za saputnika na brodu - nju pre svih ostalih - ne mene. Ona je bila moj instruktor!
<BR>&nbsp;&nbsp;&nbsp;&nbsp;&nbsp;Ali uprkos tome u našim odnosima bila je isto toliko nerazumna i nepopustljiva kao što sam ja bio sa Silvijom, Dinom, Dženis, Liz, Ester ili sa bilo kojom drugom u kratkim dvonedeljnim vezama koje su se sve loše završavale tokom svih ovih godina posle Silvije. To je zbog toga, govorila je, što je ona rođena u znaku Strelca, a ja sam Blizanac. Strelci su predvodnici, Strelci vole slobodu. Mi, jadni Blizanci, prosto smo strašno smušeni i neodlučni. "Nije nikakvo čudo", rekla mi je jedno jutro ozbiljno, dok smo doručkovali u njenoj sobi (pristao sam da popijem samo nekoliko gutljaja kafe), "što ne možeš da se odlučiš da ponovo kreneš napolje. Nije u pitanju samo kukavičluk u telesnom smislu, dragi Robine. Jedan deo tvoje blizanačke prirode želi da trijumfuje. Drugi deo želi da ne uspe. Pitam se kome delu ćeš dopustiti da odnese pobedu?"
<BR>&nbsp;&nbsp;&nbsp;&nbsp;&nbsp;Odgovrio sam joj dvosmisleno. Kazao sam: "Dušo, idi ti i udesi se." A ona se nasmejala i taj dan smo nekako proveli. Zabeležila je jedan pozitivan poen, kako je želela.
<BR>&nbsp;&nbsp;&nbsp;&nbsp;&nbsp;Korporacija je, kako se očekivalo, objavila onu novost i mi se svi uskomešasmo i navalismo na pretresanje, planiranje, nagađanje i razjašnjavanje. Bio je to uzbudljiv period. Iz podataka u kompjuterskom centru Korporacija je odabrala dvadeset letova sa niskim faktorom rizika i izgledima na visoke zarade. Posade su se prijavile, opskrba je utovarena i lansiranje je obavljeno još tokom te iste nedelje.
<BR>&nbsp;&nbsp;&nbsp;&nbsp;&nbsp;A ja nisam bio ni na jednom od tih brodova, a nije ni Klara, i mi pokušasmo da ne raspravljamo zašto.
<BR>&nbsp;&nbsp;&nbsp;&nbsp;&nbsp;Začudo, ni Dejn Mečnikov nije krenuo na neko od ovih putovanja. Nešto je znao, odnosno rekao je da zna. Odnosno nije rekao da ne zna kad sam ga ja zapitao, samo me je gledao nekako smrknuto, prezrivo i nije odgovarao. Čak i Šiki zamalo nije odleteo. Izgubio je u toku poslednjeg sata pre uzletanja u korist malog Finca, koji nikada nije uspeo da nađe nekoga s kim bi razgovarao: četiri Saudijca su htela da budu zajedno, pa su se odlučili da "peticu" popune malim Fincem. Lujza Forhend takđe nije otputovala, jer ona čeka da joj se vrati neki član porodice, da bi se očuvao kakav-takav kontinuitet. Sada se u kantini Korporacije moglo jesti bez čekanja u redu, a u tunelu i levo i desno od mene bilo je ispražnjenih soba. I jedne noći Klara mi reče: "Bobe, mislim da ću poći na 'grčenje'."
<BR>&nbsp;&nbsp;&nbsp;&nbsp;&nbsp;Skočio sam. To je bilo iznenađenje. Još gore od toga, izdaja. Klara je znala za moju nekadašnju psihotičnu epizodu kao i šta ja mislim o psihoterapiji.
<BR>&nbsp;&nbsp;&nbsp;&nbsp;&nbsp;Zadržah za sebe prvih desetak stvari koje sam pomislio da joj kažem - taktično: "Radujem se; i vreme je", licemerno strateški: "Radujem se, i možda bi trebalo i ja da idem, samo kad bih imao para." Uzdržao sam se od jedinog iskrenog odgovora, koji je bio: "Ja ovaj tvoj potez tumačim kao da ti je krivo što sam ti zavrteo glavu." Nisam uopšte ništa rekao i malo posle ona je nastavila:
<BR>&nbsp;&nbsp;&nbsp;&nbsp;&nbsp;"Potrebna mi je pomoć, Bobe. Zbunjena sam."
<BR>&nbsp;&nbsp;&nbsp;&nbsp;&nbsp;To me je ražalostilo i ja potražih njenu ruku. Ona je pusti da mlitavo ostane u mojoj šaci, ne uzvraćajući stisak i ne izvlačeći ruku. Rekla je: "Moj profesor psihologije je govorio da je to prvi korak - ne, drugi korak. Prvi korak je da, kad imaš problem, budeš svestan da ga imaš. Drugi korak je odlučiti šta hoćeš. Hoćeš li da te taj problem i dalje muči, ili hoćeš nešto da učiniš? Ja sam odlučila da učinim nešto da ga se rešim."
<BR>&nbsp;&nbsp;&nbsp;&nbsp;&nbsp;"Šta ćeš da uradiš?" upitao sam, namerno neutralnim tonom.
<BR>&nbsp;&nbsp;&nbsp;&nbsp;&nbsp;"Ne znam. Grupna terapija ne izgleda mnogo korisna. U kompjuterskom centru Korporacije ima jedan slobodan automat za 'grčenje'. To je bilo najjeftinije."
<BR>&nbsp;&nbsp;&nbsp;&nbsp;&nbsp;"Ono što je jeftino ne vredi baš mnogo", rekoh ja. "Ja sam proveo dve godine u društvu mašina za 'grčenje' kad sam bio mlađi, posle... posle onog mog smušenog stanja..."
<BR>&nbsp;&nbsp;&nbsp;&nbsp;&nbsp;"I od onda funkcionišeš već dvadeset godina", reče ona sasvim razumno. "Ja bih se za to odlučila. Za sada, u svakom slučaju."
<BR>&nbsp;&nbsp;&nbsp;&nbsp;&nbsp;Potapšah je po ruci. "Svaki korak koji preduzmeš je dobar korak", rekao sam nežno. "Sve vreme sam imao utisak da bismo se ti i ja bolje slagali kad bi ti mogla da izbaciš iz glave one starinske gluposti o pravu koje čoveku pripada po rođenju. Svi mi to, pretpostavljam, radimo, ali bi se meni više dopadalo da se na mene ljutiš zbog mene samog, a ne zato što postupam kao zamena za tvog oca ili tako nešto."
<BR>&nbsp;&nbsp;&nbsp;&nbsp;&nbsp;Ona se okrete i pogleda me. Čak i pri bledom sjaju Hiči-metala mogao sam da pročitam iznenađenje na njenom licu. "O čemu to govoriš?"
<BR>&nbsp;&nbsp;&nbsp;&nbsp;&nbsp;"Pa o tvom problemu, Klaro. Znam da ti je bilo potrebno mnogo hrabrosti da samoj sebi priznaš da ti je neophodna pomoć."
<BR>&nbsp;&nbsp;&nbsp;&nbsp;&nbsp;"Pa, Bobe", reče ona, "i bilo je, samo ti izgleda ne znaš kakav je moj problem. Problem. Problem nije u slaganju s tobom. Ti bi mogao biti problem. Prosto ne znam. Ono što mene muči to je neodlučnost. To što sam nesposobna da donesem odluku. To što sam toliko dugo odlagala novo putovanje napolje - i, bez uvrede, što sam izabrala jednog Blizanca kao što si ti da s njim putujem."
<BR>&nbsp;&nbsp;&nbsp;&nbsp;&nbsp;"Mrzim kad mi pričaš o tim astrološkim budalaštinama!"
<BR>&nbsp;&nbsp;&nbsp;&nbsp;&nbsp;"Ti zaista imaš smušenu prirodu, Bobe, znaš dobro da je tako. A ja se, izgleda, njoj priklanjam. Ja tako neću da živim."
<BR>&nbsp;&nbsp;&nbsp;&nbsp;&nbsp;Sad smo već bili ponovo sasvim budni i čini se da su stvari mogle krenuti dalje jednim od ova dva toka. Mogli smo se odlučiti za 'ali ti si rekla da me voliš, a ja ne mogu da podnesem ovu scenu', što bi se verovatno završilo ili sa još malo seksa ili potpunim rascepom; ili smo mogli da učinimo nešto da skrenemo pažnju sa ovog razgovora. Klarine misli su se očigledno kretale istim smerom, jer ona se izvuče iz ležaljke i poče da se oblači.
<BR>&nbsp;&nbsp;&nbsp;&nbsp;&nbsp;"Hajdemo gore u kazino", reče ona veselo. "Osećam da ću večeras biti srećne ruke."
<BR>&nbsp;&nbsp;&nbsp;&nbsp;&nbsp;Nijedan brod nije bio stigao, pa nije bilo turista. Takođe nije bilo mnogo vasionskih istraživača, s obzirom da je veliki broj članova posade odleteo napolje tokom poslednje dve-tri nedelje. Polovina stolova u kazinu nije radila, tako da su bili prekriveni zelenim navlakama. Klara nađe jedno slobodno mesto za stolom gde se igrao "ajnc", prijavi se za paket žetona od sto dolara, a delitelj karata mi dozvoli da sednem pored nje, iako ne igram. "Rekla sam ti da je ovo moje srećno veče", kazala je pošto je, deset minuta kasnije već bila zaradila dve hiljade dolara više od ostalih.
<BR>&nbsp;&nbsp;&nbsp;&nbsp;&nbsp;"Odlično ti ide", hrabrio sam je, ali to me, u stvari, nije mnogo zabavljalo. Ustao sam i prošvrljao malo okolo. Dejn Mečnikov je obazrivo ubacivao novčiće od po pet dolara u automat, ali čini se nije bio raspoložen za razgovor sa mnom. Niko nije igrao bakaru. Rekoh Klari da ću otići do "Plavog pakla" da popijem kafu (to košta pet dolara, ali u mrtvoj sezoni, kao što je sada, dolivali bi vam više puta besplatno). Ona mi se na brzinu nasmeši samo krajičkom lica, ne dižući uopšte pogled sa karata.
<BR>&nbsp;&nbsp;&nbsp;&nbsp;&nbsp;U "Plavom paklu" Lujza Forhend je srkutala raketno gorivo s vodom... ovaj, to nije bilo pravo raketno grivo, nego prosto nekadašnji beli viski proizveden od onoga što je slučajno dobro ponelo te nedelje u rezervoarima sa hranljivim rastvorom. Ona mi se nasmeši radosno i ja sedoh pored nje.
<BR>&nbsp;&nbsp;&nbsp;&nbsp;&nbsp;Ona je bila, najednom mi sinu, prilično usamljena. Za to nije bilo razloga. Bila je - pa, ne znam tačno šta je to imala u sebi, ali je, činilo se, bila jedina osoba na Kapiji koja vam ne preti, ne prebacuje, ne postavlja zahteve. Svi ostali su ili tražili nešto što ja neću da dam, ili odbijali ono što sam im ja nudio. Lujza je bila sasvim drugačija. Bila je najmanje dvanaest godina starija od mene i zaista vrlo privlačna. Kao i ja, nosila je samo standardno odelo dobijeno od Korporacije, kratki kombinezon koji je mogao da se nabavi u jednoj od tri sasvim nedopadljive boje. Ali ga je prepravila za sebe, pretvorivši radničko odelo u dvodelni komplet sa tesnim kratkim pantalonama, obnaženim strukom i širokim, dekoltiranim gornjim delom. Otkrio sam da me posmatra dok sam je premeravao, i najednom sam se zbunio. "Odlično izgledate", kazao sam.
<BR>&nbsp;&nbsp;&nbsp;&nbsp;&nbsp;"Hvala, Bobe. A sve je ovo standardna odeća", pohvalila se, smešeći se. "Nikad nisam mogla da kupim nešto drugo."
<BR>&nbsp;&nbsp;&nbsp;&nbsp;&nbsp;"Nije vam ni potrebno", rekao sam iskreno, a ona na to promeni temu.
<BR>&nbsp;&nbsp;&nbsp;&nbsp;&nbsp;"Upravo se vraća jedan brod", rekla je. "Dugo je bio napolju, kako pričaju."
<BR>&nbsp;&nbsp;&nbsp;&nbsp;&nbsp;Znao sam koliko je to za nju važno i to je bio razlog zašto sedi ovde u "Plavom paklu" umesto da u ovo vreme bude u svom krevetu. Znao sam da je zabrinuta zbog ćerke, ali nije dozvolila da je to parališe.
<BR>&nbsp;&nbsp;&nbsp;&nbsp;&nbsp;Njen stav prema istraživačkim letovima takođe je bio dobar. Plašila se da poleti u svemir, što je bilo razumno. Ali nije dozvolila da je to sprečava da leti, čemu sam se ja svojski divio. Čekala je samo da se neki član njene porodice vrati pre nego što se sama ponovo prijavi, kao što su se dogovorili, tako da ko god se od njih vrati, uvek ima nekoga od porodice da ga dočeka.
<BR>&nbsp;&nbsp;&nbsp;&nbsp;&nbsp;Pričala mi je još ponešto o njihovom životu. Ranije su živeli, ukoliko se to može nazvati životom, čekajući u zasedi turiste u Venerinom "Vretenu" i dovijajući se kako su znali, uglavnom zahvaljujući brodovima na kružnim putovanjima. Tu se moglo zaraditi mnogo novaca, ali je i konkurencija bila vrlo velika. Forhendovi su jedno vreme, kako sam saznao, izvodili jednu tačku u baru: pevali, igrali, prikazivali komične numere. Kako sam shvatio, bili su dosta dobri, bar po merilima koja važe na Veneri. Ali oko malobrojnih turista kojih je tamo bilo gotovo preko cele godine uvek se vrzmalo toliko ptica grabljivica koje su se otimale makar i za komadić njihovog mesa da prosto nije postojalo dovoljno hrane za sve njih. Ses i njihov sin (onaj koji je umro) pokušali su da vode ture, uz pomoć neke stare letelice koju su uspeli da kupe havarisanu, pa opravljenu. To im nije donelo neke pare. Ćerke su se oprobale na raznim poslovima. Bio sam prilično siguran da je bar Lujza izvesno vreme bila džeparoš, ali ni to nije donelo dovoljno novaca iz istog razloga kao i sve ostalo. Sasvim su već udarili u tanke žice pre nego što su uspeli da dođu na Kapiju.
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica A3-7, Let 022D55. Posada S. Rigni, E. Tsien, M. Sindler.
<BR>&nbsp;&nbsp;&nbsp;&nbsp;&nbsp;Vreme u svemiru 18 dana 0 sati. Položaj u blizini Xi Pegasa A.
<BR>&nbsp;&nbsp;&nbsp;&nbsp;&nbsp;Rezime. "Prispeli u blisku orbitu oko jedne male planete približno udaljene 9 a.j. od glavne zvezde. Planeta je pokrivena ledom, ali smo otkrili radijaciju koja potiče od Hiči-metala sa jednog mesta u blizini ekvatora. Rigni i Meri Sindler su se spustili na površinu u blizini toga mesta i uz izvesne teškoće - lokacija je bila brdovita - dospeli do jedne toplije oblasti na kojoj nije bilo leda i gde se nalazila jedna metalna kupola. U unutrašnjosti kupole nalazio se veći broj predmeta koje su načinili Hičiji, uključujući dva prazna lendera, predmete za domaćinstvo nepoznate namene i jedan svitak. Uspeli smo da prenesemo veći deo manjih predmeta u glavni brod. Pokazalo se da je nemoguće sasvim isključiti svitak, ali smo mu smanjili toplotnu jačinu i smestili ga u lender do povratka. Uprkos svemu, kod Meri i Tsiena nastupili su znaci teške dehidracije i oni su bili u komi kad smo sleteli."
<BR>&nbsp;&nbsp;&nbsp;&nbsp;&nbsp;Procena Korporacije: Svitak analiziran i popravljen. Novčana nagrada od 3.000.000 U.S. dolara dodeljuje se posadi uz odgovarajuće naknade za ustupljena prava korišćenja. Ostali artefakti još nisu analizirani. Novčana nagrada u iznosu od 25.000 U.S. dolara po kilogramu težine, ukupno 675.000 U.S. dolara, dodeljuje se u očekivanju eventualne eksploatacije.
<BR>
<BR>&nbsp;&nbsp;&nbsp;&nbsp;&nbsp;To im nije bilo prvi put. Pre svega su se uporno borili da se otisnu sa Zemlje, kad je život na Zemlji postao toliko težak da je Venera predstavljala manje beznadežnu alternativu. Imali su više hrabrosti i više spremnosti da se pokupe i krenu, nego bilo ko drugi koga sam imao prilike ma gde da upoznam.
<BR>&nbsp;&nbsp;&nbsp;&nbsp;&nbsp;"Odakle vam novac za sva ta putovanja?" upitao sam.
<BR>&nbsp;&nbsp;&nbsp;&nbsp;&nbsp;"Pa", reče Lujza, ispijajući do kraja čašu i gledajući na sat, "na Veneru smo odleteli najjeftinijom mogućom klasom. Sa još dve stotine dvadeset imigranata, spavali smo na bočnim ispustima na zidu, čekali u redu za toalet u kome smo se mogli zadržati samo po dva minuta, jeli presovanu suvu hranu i pili već upotrebljavanu vodu. Bio je to vraški gadan način da se potroši četrdeset hiljada dolara po osobi. Srećom, deca još nisu bila rođena, osim Heta, a on je bio mali, pa je putovao u četvrt cene."
<BR>&nbsp;&nbsp;&nbsp;&nbsp;&nbsp;"Het je vaš sin? Šta..."
<BR>&nbsp;&nbsp;&nbsp;&nbsp;&nbsp;"Umro je", reče ona.
<BR>&nbsp;&nbsp;&nbsp;&nbsp;&nbsp;Čekao sam da nastavi, ali kad je progovorila, njene reči su bile: "Trebalo bi da su do sada primili izveštaj sa broda preko radio-veze."
<BR>&nbsp;&nbsp;&nbsp;&nbsp;&nbsp;"Objavili bi preko piezofona."
<BR>&nbsp;&nbsp;&nbsp;&nbsp;&nbsp;Ona klimnu i za trenutak je izgledala zabrinuta. Iz Korporacije uvek objavljuju rutinske izveštaje o vezama uspostavljenim sa brodovima koji se vraćaju. Ako nemaju vezu - e pa, mrtvi vasionski istraživači ne javljaju se preko radio-veze. Zato sam joj odvraćao pažnju od njenih briga time što sam joj ispričao o Klarinoj odluci da ide na "grčenje". Ona je slušala, a zatim je stavila ruku preko moje i rekla: "Nemojte se uvrediti, Bobe. Da li ste ikada pomišljali da i sami odete na 'grčenje'?"
<BR>&nbsp;&nbsp;&nbsp;&nbsp;&nbsp;"Nemam ja za to para, Lujza."
<BR>&nbsp;&nbsp;&nbsp;&nbsp;&nbsp;"Čak ni za grupnu terapiju? Postoji jedna družina za primitivno vrištanje na nivou Darling. Ponekad ih možete čuti. A ima oglasa za svakojake grupe - TA, elektrošok terapija, socijalizacija. Razume se, mnogi od njih su možda odleteli napolje."
<BR>&nbsp;&nbsp;&nbsp;&nbsp;&nbsp;Ali njena pažnja nije bila usredsređena na mene. Sa mesta gde smo sedeli mogli smo da vidimo ulaz u kazino, gde je jedan od krupijea zainteresovano razgovarao sa jednim članom posade kineskog patrolnog broda. Lujza je ukočeno gledala u tom pravcu.
<BR>&nbsp;&nbsp;&nbsp;&nbsp;&nbsp;"Nešto se događa", rekao sam. Hteo sam da dodam: "Hajde da pogledamo", ali Lujza se pre mene digla sa stolice i krenula u pravcu kazina.
<BR>&nbsp;&nbsp;&nbsp;&nbsp;&nbsp;Kockanje je bilo prekinuto. Svi su se sjatili oko stola gde se igrao "ajnc", za kojim je sada, kako sam primetio, sedeo Dejn Mečnikov pored Klare na stolici sa koje sam ja ustao, a pred njim je bilo nekoliko čipova od dvadeset pet dolara. A usred njih nalazio se Šiki Bakin, koji je stajao na naslonu deliteljeve stolice i nešto pričao. "Ne", upravo je rekao kad sam ja prišao, "ne znam imena. Ali sigurno je 'petica'."
<BR>&nbsp;&nbsp;&nbsp;&nbsp;&nbsp;"I svi su još živi?" upita neko.
<BR>&nbsp;&nbsp;&nbsp;&nbsp;&nbsp;"Koliko znam. Zdravo, Bobe, Lujza." On nam učtivo klimnu. "Vidim da ste već čuli?"
<BR>&nbsp;&nbsp;&nbsp;&nbsp;&nbsp;"Zapravo ne", reče Lujza, pružajući se nesvesno da me uhvati za ruku. "Samo da je jedan brod prispeo. A ne znate imena?"
<BR>&nbsp;&nbsp;&nbsp;&nbsp;&nbsp;Dejn Mečnikov iskrenu vrat i prostreli je očima. "Imena", zareža on. "Šta se koga tiče? Nije niko od nas, a to je ono važno. A ulov je moćan." On ustade. Već mi je odmah bilo jasno koliko je veliki njegov bes: bio je zaboravio da pokupi svoje čipove sa kartaškog stola. "Odoh ja tamo dole", izjavio je. "Želim da vidim kako izgleda dobitak kakav se ostvaruje jednom u životu."
<BR>&nbsp;&nbsp;&nbsp;&nbsp;&nbsp;Posade iz prethodnih brodova zatvorile su prilaz pristaništu, ali jedan od stražara bio je Frensi Ereira. Oko stotinu ljudi stajalo je pored okna, a njih je trebalo da zadrže Ereira i samo još dve devojke iz američkog patrolnog broda. Mečnikov se progura do same ivice okna, zavirujući naniže, pre nego što ga je jedna od onih devojaka odatle oterala. Videsmo kako razgovara sa nekim istraživačem sa pet narukvica. U međuvremenu, do nas dopreše odlomci raznih priča:
<BR>&nbsp;&nbsp;&nbsp;&nbsp;&nbsp;"... gotovo mrtvi. Nestala im je voda."
<BR>&nbsp;&nbsp;&nbsp;&nbsp;&nbsp;"A! Samo iscrpeni. Oporaviće se..."
<BR>&nbsp;&nbsp;&nbsp;&nbsp;&nbsp;"... u najmanju ruku bonus od deset miliona dolara, a onda naknade za ustupljena prava!"
<BR>&nbsp;&nbsp;&nbsp;&nbsp;&nbsp;Klara uhvati Lujzu za lakat i progura je napred. Ja krenuh za njima prokrčenim putem. "Da li neko zna ko je bio u brodu?" zapita ona odlučno.
<BR>&nbsp;&nbsp;&nbsp;&nbsp;&nbsp;Ereira se umorno nasmeši na nju, meni klimnu, i reče: "Još ne, Klaro. Sad ih pretresaju. Ali, mislim da će sve biti u redu."
<BR>&nbsp;&nbsp;&nbsp;&nbsp;&nbsp;Neko iza mene doviknu, "Šta su pronašli?"
<BR>&nbsp;&nbsp;&nbsp;&nbsp;&nbsp;"Predmete. Nove, to je sve što znam."
<BR>&nbsp;&nbsp;&nbsp;&nbsp;&nbsp;"Ali to je bila 'petica'?" zapita Klara.
<BR>&nbsp;&nbsp;&nbsp;&nbsp;&nbsp;Ereira klimnu potvrdno, zatim zaviri u okno. "U redu", reče, "sad, molim vas odmaknite se, prijatelji. Nekoga upravo donose gore."
<BR>&nbsp;&nbsp;&nbsp;&nbsp;&nbsp;Mi se pomerismo sasvim malkice unazad ali to je ionako bilo svejedno; oni svejedno neće izići na ovom nivou. Prvi koji se peo naviše bio je jedan budža Korporacije čijeg imena nisam mogao da se setim, zatim jedan stražar Kinez, onda neki muškarac u bolničkom odelu zajedno sa jednom medicinskom pomoćnicom koja ga je pridržavala da ne padne. Lice mi je bilo poznato, ali ime nisam znao; video sam ga na jednoj oproštajnoj večeri, možda i na nekoliko, omanji, postariji Crnac koji je išao napolje dva ili tri puta bez uspeha. Oči su mu bile otvorene i prilično bistre, ali je izgledao beskrajno umoran. Pogledao je bez iznenađenja gomilu oko okna, a onda je iščezao iz našeg vidnog polja.
<BR>&nbsp;&nbsp;&nbsp;&nbsp;&nbsp;Osvrnuo sam se i video da Lujza tiho plače, zatvorenih očiju. Klara ju je držala zagrljanu jednom rukom. Kako se gomila ljudi komešala, ja uspeh da se nađem pored Klare, i pogledah je upitno. "'Petica'", reče ona tiho. "Njena ćerka bila je u trojci."
<BR>&nbsp;&nbsp;&nbsp;&nbsp;&nbsp;Znao sam da je Lujza to čula, pa je potapšah po ruci: "Žao mi je, Lujza." A onda se našlo jedno slobodno mesto na ivici okna i ja zavirih naniže.
<BR>&nbsp;&nbsp;&nbsp;&nbsp;&nbsp;Video sam na brzinu kako izgleda deset ili dvadeset miliona dolara. Bio je to denjak šestougaonih sanduka, načinjenih od Hiči-metala, najviše pola metra u dužinu i manje od toga u visinu. Onda Frensi Ereira poče da moljaka. "Hajde, Bobe, malo natrag, molim te." I ja se povukoh koji korak od okna dok se sledeći vasionski istraživač u bolničkom odelu peo naviše. Ona me nije videla dok je prolazila pored nas; u stvari žmurila je. Ali ja sam je video. Bila je to Šeri.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
