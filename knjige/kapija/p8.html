<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Dobro jutro", reče neko, upadajući mi usred sna u kome sam se bio zaglavio u nekakav živi pesak usred Orionove magline. "Doneo sam vam malo čaja."
<BR>&nbsp;&nbsp;&nbsp;&nbsp;&nbsp;Otvorih jedno oko. Ugledah preko ivice mreže za spavanje par očiju crnih kao neki predeli na Mlečnom putu utisnutih u lice boje peska. Bio sam potpuno obučen i visio preko mreže; nešto je vrlo neprijatno mirisalo i ja shvatih da to potiče od mene.
<BR>&nbsp;&nbsp;&nbsp;&nbsp;&nbsp;"Ja se zovem", reče osoba sa čajem, "Šikitei Bakin. Popijte, molim vas, čaj. To će pomoći da vam tkiva povrate tečnost."
<BR>&nbsp;&nbsp;&nbsp;&nbsp;&nbsp;Pogledao sam naniže i video da se prilika završava kod struka; to je bio čovek bez nogu sa pričvršćenim krilima koga sam video u tunelu prethodnog dana. "Uh", uzdahnuh, a onda pokušah ponovo i uspeh da kažem: "Dobro jutro." Orionova maglina iz sna počela je da bledi, kao i osećaj da moram da se probijam kroz oblake gasa koji su brzo očvšćavali. Neprijatan zadah osećao se i dalje. U sobi je užasno zaudaralo, čak i po merilima koja važe na Kapiji, i ja shvatih da sam bio povratio na pod. Nedostajalo je sasvim malo da to ponovo uradim. Lagano mašući krilima po vazduhu, Bakin spretno spusti jednu začepljenu bocu pored mene na mrežu. Zatim se odbaci na vrh komode, sede tamo i reče:
<BR>&nbsp;&nbsp;&nbsp;&nbsp;&nbsp;"Mislim da imate lekarski pregled danas u osam."
<BR>&nbsp;&nbsp;&nbsp;&nbsp;&nbsp;"Zar?" Uspeo sam nekako da skinem poklopac i da srknem malo čaja. Bio je vrlo vreo, nezaslađen i gotovo bez ikakvog ukusa, ali izgleda da je pomerio jezičak na vagi u mom stomaku u smeru suprotnom od ponovnog povraćanja.
<BR>&nbsp;&nbsp;&nbsp;&nbsp;&nbsp;"Da. Mislim da je tako. To je uobičajeno. A pored toga, vaš piezofon je zvonio nekoliko puta."
<BR>&nbsp;&nbsp;&nbsp;&nbsp;&nbsp;Ja počeh ponovo da uzdišem. "Uh?"
<BR>&nbsp;&nbsp;&nbsp;&nbsp;&nbsp;"Pretpostavljam da vas je to vaš agent zvao da vas podseti. Sad je sedam i petnaest, gospodine..."
<BR>&nbsp;&nbsp;&nbsp;&nbsp;&nbsp;"Brodhed", rekoh ja promuklo, a zatim nešto pažljivije: "Ja se zovem Bob Brodhed."
<BR>&nbsp;&nbsp;&nbsp;&nbsp;&nbsp;"Da. Uzeo sam slobodu da proverim da li ste budni. Prijatno, gospodine Brodhed. Neka vam boravak na Kapiji bude prijatan."
<BR>
<BR>&nbsp;&nbsp;&nbsp;&nbsp;&nbsp;KOME PRIPADA KAPIJA?
<BR>&nbsp;&nbsp;&nbsp;&nbsp;&nbsp;Kapija je jedinstvena pojava u istoriji ljudskog roda, pa je vrlo brzo shvaćeno da je ona suviše skupocen izvor bogatstva da bi bila data na korišćenje samo jednoj grupi ljudi, odnosno samo jednoj vladi. Stoga je osnovano akcionarsko društvo "Preduzeće Kapije".
<BR>&nbsp;&nbsp;&nbsp;&nbsp;&nbsp;"Preduzeća Kapije" (uobičajeni naziv "Korporacija") je multinacionalna korporacija čiji su ortaci sa neograničenim pravom vlade Sjedinjenih Američkih Država, Sovjetskog Saveza, Sjedinjenih država Brazila, Konfederacije Venere i Nove Narodne Azije, a čiji su partneri sa ograničenim pravima sva ona lica koja, kao vi, potpišu predloženi Ugovor.
<BR>
<BR>&nbsp;&nbsp;&nbsp;&nbsp;&nbsp;On klimnu glavom, sruči se sa ormana, sjuri se ka vratima, pomažući se rukama pri prolazu, i nestade. Dok mi je glava bučala pri svakoj promeni položaja, izvukao sam se iz ležaljke, pokušavajući da izbegnem zaprljana mesta na podu, i nekako uspeh da se pristojno operem. Pomislio sam da bih mogao da se depiliram, ali mojoj bradi je bilo otprilike dvanaest dana i ja odlučih da je izvesno vreme ne skidam; više nije izgledala sasvim kao neobrijana, a nisam za to ni imao snage.
<BR>&nbsp;&nbsp;&nbsp;&nbsp;&nbsp;Kad sam, povodeći se, stigao do lekarske ordinacije, bio sam tek pet minuta u zakašnjenju. Svi ostali iz moje grupe stajali su pre mene, pa sam morao da čekam i da uđem poslednji. Uzeli su mi krv sa tri mesta, iz prsta, iz pregiba u laktu i iz donjeg dela uva; znao sam sigurno da će svi nalazi biti pomalo ispod normale. Ali nije bilo važno. Pregled je bio samo formalnost. Ako je neko bio u stanju da preživi let do Kapije u kosmičkoj letelici, onda će biti u stanju da preživi i u svemirskom brodu koji su napravili Hičiji. Ukoliko se nešto ne desi. U tom slučaju ionako verovatno neće preživeti, bez obzira koliko je zdrav.
<BR>&nbsp;&nbsp;&nbsp;&nbsp;&nbsp;Imao sam vremena za šolju kafe na brzinu, koju je neko pronosio na kolicima pored jednog okna (privatno preduzeće na Kapiji? Nisam znao da tako nešto postoji), a zatim sam stigao na prvi čas predavanja tačno u sekundu. Skup je bio u jednoj velikoj prostoriji na nivou Pas, dugačkoj, uskoj i sa niskom tavanicom. Stolice su bile poređane po dve sa svake strane, sa prolazom u sredini, nalik na nekakvu učionicu u prepravljenom autobusu. Šeri je zakasnila, izgledala je sveže i veselo i uvukla se na sedište pored mene; cela naša grupa bila je tu, nas sedmoro koji smo zajedno stigli sa zemlje, četvoročlana porodica sa Venere i još nekoliko drugih za koje sam znao da su novajlije kao i ja. "Ne izgledaš tako strašno", prošaputala je Šeri, dok je instruktor zadubljeno gledao u neke papire na svom stolu.
<BR>&nbsp;&nbsp;&nbsp;&nbsp;&nbsp;"Da li mi se vide tragovi mamurluka?"
<BR>&nbsp;&nbsp;&nbsp;&nbsp;&nbsp;"Pa i ne. Ali zamišljam da ga još uvek osećaš. Čula sam kad si se vratio sinoć. U stvari", dodala je ozbiljnim glasom, "ceo tunel te je čuo."
<BR>&nbsp;&nbsp;&nbsp;&nbsp;&nbsp;Trgao sam se. Još uvek sam osećao onaj zadah na sebi, mada je on očigledno više bio negde unuta. Niko drugi, čini se, nije se sklanjao od mene, čak ni Šeri.
<BR>&nbsp;&nbsp;&nbsp;&nbsp;&nbsp;Instruktor je ustao i pažljivo nas odmeravao kraće vreme. "Oh, u redu", rekao je i ponovo se zagledao u svoje papire. Zatim je zavteo glavom. "Neću beležiti ko je prisutan", izjavio je. "Predavaću vam o tome kako se upravlja brodom koji su napravili Hičiji". Primetio sam da nosi veći broj narukvica; nisam mogao da ih prebrojim, ali bilo ih je najmanje pet. Upitao sam se za trenutak kako to da se ti ljudi, koje sam viđao i koji su bili napolju više puta, još nisu obogatili. "Ovo je samo jedan od tri kursa koje ćete slušati. Posle toga imaćete obuku o tome kako da preživite u nepoznatoj sredini i kako da prepoznate šta je od vrednosti. Ali ovaj kurs je o upravljanju brodovima i mi ćemo početi praktičnom obukom. Pođite svi za mnom."
<BR>&nbsp;&nbsp;&nbsp;&nbsp;&nbsp;Onda smo svi ustali i krenuli za njim. Izišli smo iz učionice, pa kroz tunel, pa silaznim užetom kroz okno pored stražara - možda onih istih koji su me prethodne večeri oterali. Sada su samo klimnuli glavom instruktoru i odgledali nas. Stigli smo u jedan dugačak, širok hodnik, sa niskom tavanicom, u kome je iz poda štrčalo otprilike pola tuceta zarubljenih cilindara od obojenog metala. Ličili su na ugljenisane panjeve i trebalo je da prođe nekoliko trenutaka pre nego što sam shvatio gde se nalazimo.
<BR>&nbsp;&nbsp;&nbsp;&nbsp;&nbsp;Zagrcnuh se.
<BR>&nbsp;&nbsp;&nbsp;&nbsp;&nbsp;"To su brodovi", šapnuo sam Šeri, glasnije nego što sam nameravao. Dve-tri osobe pogledaše me radoznalo. Jedna od njih, primetih, bila je devojka s kojom sam igrao prethodne noći, ona sa gustim, crnim obrvama. Ona mi klimnu glavom i nasmeši se; video sam da ima narukvice na ruci i zapitao sam se šta tu radi - i kako je prošla za kockarskim stolom.
<BR>&nbsp;&nbsp;&nbsp;&nbsp;&nbsp;Instruktor nas prikupi oko sebe i reče: "Kao što je neko upravo rekao, to su brodovi Hičija. Ovo je lender. To je onaj deo u kome se spuštate na površinu planete, ukoliko imate sreće da pronađete neku planetu. Ne izgledaju baš veliki, ali pet osoba može da se smesti u svaku od ovih kanti za đubre koje vidite. Ne baš udobno. Ali može. Uopšteno govoreći, razume se, uvek ćete ostaviti po jednog čoveka u glavnom brodu, tako da će uglavnom biti po četvoro u kapsuli za pristajanje."
<BR>&nbsp;&nbsp;&nbsp;&nbsp;&nbsp;Poveo nas je ka najbližem od njih i mi svi zadovoljismo nagonsku želju da ga dodirnemo, zagrebemo ili potapšemo. Zatim je počeo da drži predavanje:
<BR>&nbsp;&nbsp;&nbsp;&nbsp;&nbsp;"Bilo je devet stotina dvadeset četiri ovakva broda na Kapiji u vreme kad je ona prvi put istražena. Oko dve stotine se do sada pokazalo neupotrebljivo. Uglavnom ne znamo zašto; prosto ne funkcionišu. Trista četiri je upotrebljeno bar po jedanput. Od njih, trideset tri je sada ovde i mogu se koristiti za istraživačka putovanja. Ostali još nisu isprobani." On se pope na zdepasti valjak i nastavi, sedeći tamo gore:
<BR>
<BR>&nbsp;&nbsp;&nbsp;&nbsp;&nbsp;UPUTSTVO ZA TUŠIRANJE
<BR>&nbsp;&nbsp;&nbsp;&nbsp;&nbsp;Ovaj tuš automatski izbacuje dva mlaza u trajanju od 45 sekundi. Nasapunjajte se između dva mlaza.
<BR>&nbsp;&nbsp;&nbsp;&nbsp;&nbsp;Vaše je pravo da koristite ovaj tuš jedanput u tri dana.
<BR>&nbsp;&nbsp;&nbsp;&nbsp;&nbsp;Dodatna tuširanja idu na teret vašeg tekućeg računa po ceni od
<BR>&nbsp;&nbsp;&nbsp;&nbsp;&nbsp;Četrdeset pet sekundi - pet U.S. dolara.
<BR>
<BR>&nbsp;&nbsp;&nbsp;&nbsp;&nbsp;"Jedna od stvari o kojima morate sami da odlučite jeste da li ćete uzeti jedan od ovih trideset tri testirana ili jedan od onih u kome niko još nije leteo. Mislim, ljudsko bićenije letelo. Za svoje pare možete da birate. To vam je lutrija, kako god uzmete. Kod velikog broja letova bez povratka bila je reč o brodovima koji su bili prvi put upotrebljeni, tako da tu rizik očigledno postoji. To je suvislo, zar ne? Na kraju krajeva, niko ih nije održavao već bog zna koliko dugo, otkako su ih Hičiji ovde postavili.
<BR>&nbsp;&nbsp;&nbsp;&nbsp;&nbsp;S druge strane, rizik postoji i kod onih koji su bili u misiji i bezbedno se vratili. Perpetuum mobile ne postoji. Smatramo da se neki nisu vratili jer je u brodu nestalo goriva. Nezgoda je u tome što mi ne znamo o kome je gorivu reč, niti koliko ga ima; takođe ne možemo da pogodimo kad će u brodu ponestati goriva."
<BR>&nbsp;&nbsp;&nbsp;&nbsp;&nbsp;Potapšao je trupac. "Ovaj i svi ostali koje vidite ovde napravljeni su za posadu sastavljenu od pet Hičija, koliko možemo da zaključimo. Ali mi ih šaljemo napolje sa tri ljudska bića. Izgleda da su Hičiji bolje podnosili jedan drugoga u skučenom prostoru nego što to ljudima polazi za rukom. Ima većih i manjih brodova, ali postotak letova sa kojih nije bilo povratka prilično je veliki tokom nekoliko poslednjih orbita. Možda je to samo slučajnost, ali... U svakom slučaju, ja bih se lično odlučio za 'trojku'. Vi možete da uradite kako hoćete.
<BR>&nbsp;&nbsp;&nbsp;&nbsp;&nbsp;Sad prelazimo na drugu stvar koju sami birate, to jest ko će s kim da ide. Motrite dobro. Tražite sebi društvo... Molim?"
<BR>&nbsp;&nbsp;&nbsp;&nbsp;&nbsp;Šeri je mahala rukom sve dok je on nije primetio. "Rekli ste 'postotak je prilično veliki'", kazala je. "Koliki je?"
<BR>&nbsp;&nbsp;&nbsp;&nbsp;&nbsp;Instruktor je odvratio strpljivo: "U poslednjoj fiskalnoj orbiti na svakih deset 'petica' otprilike tri se vratilo. To su najveći brodovi. U nekoliko slučajeva kad smo otvorili brodove posada je bila mrtva, iako se vratila."
<BR>&nbsp;&nbsp;&nbsp;&nbsp;&nbsp;"Da, da", reče Šeri, "to je zaista mnogo."
<BR>&nbsp;&nbsp;&nbsp;&nbsp;&nbsp;"Ne, uopšte nije mnogo u poređenju sa 'jedinicama'. Pre dve orbite u toku čitave jedne orbite samo dve 'jedinice' su se vratile. To je gadno."
<BR>&nbsp;&nbsp;&nbsp;&nbsp;&nbsp;"Zašto je to tako?" upita otac porodice pacova iz tunela. To su bili Forhendovi. Instruktor ga pogleda.
<BR>&nbsp;&nbsp;&nbsp;&nbsp;&nbsp;"Ako to ikada utvrdite", reče, "svakako nekoga obavestite. A sada, što se tiče biranja članova posade, uvek je bolje za vas ako idete s nekim ko je već bio napolju. To ćete možda moći, a možda nećete. Svemirski istraživači koji se obogate obično odlaze odavde; oni koji uporno traže još, ponekad ne žele da rasture svoju grupu. Zbog toga će mnogi od vas novajlija morati da idu sa drugim novajlijama. Hm." On pogleda oko sebe pažljivo. "Pa, hajde da zgazimo malo. Podelite se u grupe od po troje - ne brinite sada s kim ste u grupi, ovde se ne biraju partneri - i popnite se u jedan od ovih otvorenih lendera. Nemojte ništa dirati. Mi smatramo da se oni nalaze u pasivnom stanju, ali ne ostaju stalno pasivni. Samo uđite, siđite u pilotsku kabinu i sačekajte dole instruktora."
<BR>&nbsp;&nbsp;&nbsp;&nbsp;&nbsp;Tada sam prvi put čuo da ima i drugih instruktora. Osvrnuo sam se oko sebe, pokušavajući da pogodim ko su nastavnici, a ko novajlije, kad on reče: "Hoće li neko nešto da pita?"
<BR>&nbsp;&nbsp;&nbsp;&nbsp;&nbsp;Opet Šeri. "Da. Kako se zovete?"
<BR>&nbsp;&nbsp;&nbsp;&nbsp;&nbsp;"Zar sam opet zaboravio da kažem? Ja sam Džimi Šu. Drago mi je što smo se upoznali. A sad hajdemo."
<BR>&nbsp;&nbsp;&nbsp;&nbsp;&nbsp;Sad znam mnogo više od svog instruktora, imajući u vidu šta mu se dogodilo pola orbite kasnije - jadni stari Džimi Šu, odleteo je napolje pre mene i vratio se za vreme mog drugog putovanja, načisto mrtav. Opekotine od plamena, kažu da su mu se oči rastočile. Ali u ono vreme znao je sve, a meni je sve bilo vrlo neobično i divno.
<BR>&nbsp;&nbsp;&nbsp;&nbsp;&nbsp;Tako ubauljasmo kroz jedan čudan poklopac eliptičnog oblika, kroz koji vas nešto pogura, pa skliznete unutra, pa u kapsulu za pristajanje, a onda niz jednostube lestve, pa zakoračismo u glavni brod.
<BR>&nbsp;&nbsp;&nbsp;&nbsp;&nbsp;Pogledasmo unaokolo, tri Ali Babe koje unezvereno bulje u pećinu sa skrivenim blagom. Čusmo neko grebanje tamo gore i jedna glava se promoli. Na njoj su bile kosmate obrve i ljupke oči, a pripadala je devojci s kojom sam igrao prethodne noći. "Uživate?" zapita nas. Mi smo se bili stisli jedan uz drugog što je moguće dalje od bilo čega što je izgledalo pokretno, i zaista sumnjam da smo odavali ustisak opuštenosti. "Ne brinite", reče ona, "samo razgledajte. Upoznajte se s ovim ovde. Imaćete prilike da ga se nagledate. Vidite ovaj okomiti niz točkića sa malim zupcima koji iz njih štrče? To je birač odredišta. Najvažnija stvar koju ne treba dodirivati za sada - možda nikada. Ona zlatna spirala tamo pored vas, plavojko? Hoće li neko da pogađa čemu služi?"
<BR>&nbsp;&nbsp;&nbsp;&nbsp;&nbsp;Ona plavojka, u stvari jedna od Forhendovih kćeri, povuče se unazad i zatrese glavom. Ja zatresoh glavom, ali Šeri poče da nagađa: "Da nije možda čiviluk za šešire?"
<BR>&nbsp;&nbsp;&nbsp;&nbsp;&nbsp;Instruktorka se zagleda u nju iskosa, zamišljeno. "Hm. Ne, neće biti, ali gajim nadu da će se neko od vas novajlija dosetiti. Niko od nas ovde ne zna. Ponekad se tokom leta zažari; niko ne zna zašto. Tamo je toalet. Dobro ćete se s njim zabavljati. Ali funkcioniše, kad naučite kako s njim da postupate. Možete da okačite svoju ležaljku onde i da spavate - odnosno, gde god želite. Onaj ugao i ono udubljenje su prilično zaklonjena mesta. Ako se nađete u posadi koja želi povremeno malo da se izoluje, možete ih odvojiti pregradom. U svakom slučaju, bar donekle."
<BR>&nbsp;&nbsp;&nbsp;&nbsp;&nbsp;Šeri upita: "Zar niko od vas, ljudi, neće da kaže kako se zove?"
<BR>&nbsp;&nbsp;&nbsp;&nbsp;&nbsp;Nastavnica se nasmeši: "Ja sam Džel-Klara Mojnlin. Želite da saznate i sve ostalo o meni? Bila sam napolju dva puta, nisam ništa našla i sad ubijam vreme dok se ne ukaže onaj pravi let, radeći kao pomoćni instruktor."
<BR>&nbsp;&nbsp;&nbsp;&nbsp;&nbsp;"Kako znate koji let je onaj pravi?" zapita Forhendova kćer.
<BR>&nbsp;&nbsp;&nbsp;&nbsp;&nbsp;"Bravo mudrice. Dobro pitanje. To je još jedno od onih pitanja koje volim od vas da čujem, jer pokazuje da razmišljate, ali ukoliko na njega postoji odgovor, ja ga ne znam. Hajde da vidimo. Vi već znate da je ovaj brod 'trojka'. Išao je do sada na šest letova, ali se sa dosta verovatnoće možete opkladiti da u njemu ima dovoljno rezervnog goriva za još koje putovanje. Ja bih ga pre odabrala nego neku 'jedinicu'. Ona je za kockare koji idu na sve ili ništa."
<BR>&nbsp;&nbsp;&nbsp;&nbsp;&nbsp;"Gospodin Šu je isto tako rekao", reče Forhendova, "ali moj otac kaže da je pregledao sve podatke od početka prve orbite i da jedinice nisu toliko loše."
<BR>&nbsp;&nbsp;&nbsp;&nbsp;&nbsp;"Evo još jednog podatka za vašeg oca", reče Klara Mojnlin. "Nisu u pitanju samo statistički podaci. U jedinici ste usamljeni. U svakom slučaju, jedna osoba ne može da obavi sav posao; ako nešto pronađete potrebni su vam saputnici, tako da jedan ostane u kružnoj putanji - većina nas ostavlja po jednog u glavnom brodu, to daje osećaj veće sigurnosti; odnosno neko može da vam pomogne ako stvari baš krenu nizbrdo. Znači dvoje se spuštaju u lenderu da ispitaju teren. Naravno, ako vas baš hoće sreća, onda morate da delite na tri dela. Ako nađete nešto stvarno vredno, onda ima dovoljno za sve. A ako ne nađete ništa, trećina od nule nije ništa manja od nule."
<BR>&nbsp;&nbsp;&nbsp;&nbsp;&nbsp;"Zar ne bi onda bilo bolje u 'petici'?" upitah ja.
<BR>&nbsp;&nbsp;&nbsp;&nbsp;&nbsp;Klara me pogleda i kao da mi namignu; mislio sam da se ne seća da smo prethodne noći zajedno igrali. "Možda jeste, a možda i nije. Problem s 'peticama' je u tome što one imaju gotovo neograničen odredišni kapacitet."
<BR>&nbsp;&nbsp;&nbsp;&nbsp;&nbsp;"Molim vas govorite engleski", reče Šeri umiljato.
<BR>&nbsp;&nbsp;&nbsp;&nbsp;&nbsp;"'Petice' prihvataju mnoga odredišta koja 'trojke' i jedinice ne prihvataju. Po mom mišljenju to je zbog toga što su neka odredišta rizična. Od svih brodova koje sam videla posle povratka, jedna 'petica' je bila u najstrašnijem stanju. Sva izubijana, spržena i izobličena; niko ne zna kako je uopšte uspela da se vrati. Takođe niko ne zna gde je bila, ali sam čula da je neko rekao da je možda bila u fotosferi neke zvezde. Posada nam nije mogla reći. Svi su bili mrtvi."
<BR>
<BR>&nbsp;&nbsp;&nbsp;&nbsp;&nbsp;KOJI SU ZADACI KORPORACIJE?
<BR>&nbsp;&nbsp;&nbsp;&nbsp;&nbsp;Korporacija je osnovana sa ciljem da eksploatiše svemirske letelice koje su ostavili Hičiji i da trguje, razvija, ili na drugi način koristi sve artefakte, robni fond, sirovine, ili druge stvari od vrednosti, otkrivene uz pomoć ovih svemirskih brodova.
<BR>&nbsp;&nbsp;&nbsp;&nbsp;&nbsp;Korporacija se zalaže za razvoj tehnologije Hičija na komercijalnoj osnovi i u tu svrhu vrši ustupanje licenci na bazi novčane naknade za ustupljena materijalna prava.
<BR>&nbsp;&nbsp;&nbsp;&nbsp;&nbsp;Svoje prihode koristi za isplatu odgovarajućih deonica partnerima sa ograničenim pravom, kao što ste vi, koji su omogućili otkrivanje novih stvari od vrednosti; za pokriće troškova za održavanje same Kapije preko iznosa ostvarenog uplatom boravišne takse; za isplatu svim partnerima sa neograničenim pravom godišnje sume u visini troškova za obezbeđenje stalnog nadzora uz pomoć patrolnih svemirskih brodova koje ste primetili u obližnjoj orbiti; za stvaranje i održavanje odgovarajućih rezervi za nepredviđene izdatke; a preostale prihode koristi za subvencioniranje istraživačkog i razvojnog programa u vezi sa samim predmetima od vrednosti.
<BR>&nbsp;&nbsp;&nbsp;&nbsp;&nbsp;Tokom fiskalne godine, koja je istekla 30. februara, ukupni prihodi Korporacije iznosili su preko 3,7x1012 U.S. dolara.
<BR>
<BR>&nbsp;&nbsp;&nbsp;&nbsp;&nbsp;"Razume se", nastavi ona zamišljeno, "oklopljena 'trojka' prihvata gotovo isti broj odredišta kao i 'petica', ali kako god uzmete, stavljate na kocku. Hoćemo li sad da počnemo? Vi..." pokaza na Šeri, "sedite tamo."
<BR>&nbsp;&nbsp;&nbsp;&nbsp;&nbsp;Forhenedova i ja se malo pomerismo kako bismo napravili mesto među raznim uređajima koji su bili delo ljudskih bića i Hičija. Mesta nije bilo mnogo. Ako biste sasvim ispraznili trojku, dobili biste prostoriju veličine tri sa četiri metra, ali, naravno, ako biste je ispraznili, ona onda ne bi mogla da se pokrene.
<BR>&nbsp;&nbsp;&nbsp;&nbsp;&nbsp;Šeri sede ispred stuba sa nazubljenim točkićima, vrteći se kako bi se udobno namestila. "Kakve li su zadnjice imali ti Hičiji?" progunđa.
<BR>&nbsp;&nbsp;&nbsp;&nbsp;&nbsp;Nastavnica reče: "Opet jedno dobro pitanje i opet pitanje na koje ne znamo odgovor. Ako ustanovite, recite nam. Korporacija je obezbedila ove gurtne na sedištima. A sad, ovo u šta gledate, to je birač odredišta. Stavite šaku na jedan od točkića. Na bilo koji. Samo ne dirajte nijedan drugi. Sad ga pokrenite." Pomno je pratila kako Šeri dodiruje donji točak, zatim ga gura prstima, a onda pritiska zapešćem, odupire se svom snagom o naslon za ruke u obliku slova V i gura ga. On se najzad pokrenu i svetla na nizu točkova počeše da trepere.
<BR>&nbsp;&nbsp;&nbsp;&nbsp;&nbsp;"Hej", uzviknu Šeri, "mora da su bili vrlo snažni!"
<BR>&nbsp;&nbsp;&nbsp;&nbsp;&nbsp;Ređali smo se jedan po jedan na tom istom točku - Klara nam nije dopustila da probamo neki drugi toga dana - i kad je došao na mene red iznenadio sam se kad sam ustanovio da moram da upotrebim svu mišićnu snagu kako bih ga pokrenuo. Nije se činilo kao da je zarđao, nego kao da je namerno bio napravljen tako da se pokreće s mukom. A kad pomislite u šta možete da se uvalite ako usred leta slučajno pomerite namešteni kurs, verovatno je tako bilo i najbolje.
<BR>&nbsp;&nbsp;&nbsp;&nbsp;&nbsp;Razume se, sada i o tome više znam nego što je tada znao moj instruktor. Ne zato što sam ja jako bistar, nego zato što su mnogobrojni ljudi proveli, i još uvek provode, užasno mnogo vremena da bi odgonetnuli šta se događa samo prilikom određivanja odredišta na biraču kursa.
<BR>&nbsp;&nbsp;&nbsp;&nbsp;&nbsp;Ta sprava se, u stvari, sastoji od okomitog niza generatora brojeva; ona svetla kad zasvetle pokazuju brojeve; to nije lako uočiti, jer nemaju izgled brojki. Nisu to pozicioni, ili decimalni brojevi. (Čini se da su Hičiji izražavali brojeve kao zbirove prim brojeva i izložilaca, ali sve je to daleko iznad moje moći poimanja.) Samo kontrolni letači i programeri kursa, koji rade kao službenici Korporacije, moraju umeti da čitaju te brojeve, a ni oni to ne čine neposrednim putem, već samo uz pomoć kompjuterski obrađenih podataka. Prvih pet brojki izgleda da označavaju položaj odredišta u kosmosu, čitajući odozdo naviše. (Dejn Mečnikov da redosled prostih brojeva nije odozdo naviše nego sleva nadesno, što na neki način govori nešto o Hičijima. Oni su bili trodimenzionalno orijentisani kao primitivna ljudska bića, umesto dvodimenzionalno orijentisani, kao mi.) Pomislili biste, zar ne, da su tri brojke dovoljne da odrede svaki položaj bilo gde u kosmosu. Hoću da kažem, ako Galaksiju predstavite kao trodimenzionalni prostor, možete ucrtati u njemu svaku tačku pomoću jednog broja za svaku od tri dimenzije. Ali Hičijima je bilo potrebno pet. Da li to znači da su Hičiji mogli da percepiraju pet dimenzija? Mečnikov kaže da nisu...
<BR>
<BR>&nbsp;&nbsp;&nbsp;&nbsp;&nbsp;BRODOVI NA KAPIJI
<BR>&nbsp;&nbsp;&nbsp;&nbsp;&nbsp;Letelice koje se nalaze na Kapiji u stanju su da obavljaju međuzvezdane letove brzinama većim od brzine svetlosti. Pogonski sistem nije rastumačen (vidi priručnik za pilote). Postoji takođe prilično konvencionalan sistem na raketni pogon, koji koristi tečni vodonik i tečni kiseonik za kontrolu položaja letelice, kao i za pogon kapsule za sletanje na površinu koja je pripojena svakoj međuzvezdanoj letelici.
<BR>&nbsp;&nbsp;&nbsp;&nbsp;&nbsp;Zastupljena su tri glavna tipa, označena kao klasa 1, klasa 3, i klasa 5, prema broju putnika koje mogu da prime. Neke letelice imaju posebno snažnu konstrukciju i označene su kao "oklopljene". Većina oklopljenih su "petice".
<BR>&nbsp;&nbsp;&nbsp;&nbsp;&nbsp;Svaka letelica programirana je za automatsku navigaciju do većeg broja odredišta. Povratni let se obavlja u automatskom režimu i u praksi se pokazao kao sasvim pouzdan. Obukom na kursu za rukovanje brodom osposobićete se za obavljanje potrebnih zadataka u vezi sa bezbednim upravljanjem svoga broda; međutim, pročitajte propise o bezbednosti u priručniku za kosmičke pilote.
<BR>
<BR>&nbsp;&nbsp;&nbsp;&nbsp;&nbsp;Uostalom, bilo kako bilo. Kad jednom fiksirate prvih pet brojeva, ostalih sedam možete odabrati sasvim proizvoljno, a ipak ćete uzleteti kad pritisnete dugme za start.
<BR>&nbsp;&nbsp;&nbsp;&nbsp;&nbsp;Ono što obično radite - odnosno ono što obično rade programeri kursa, koje Korporacija zbog toga drži na platnom spisku - jeste da odaberete bilo koje četiri brojke. Zatim tražite petu brojku sve dok se ne pojavi nekakav ružičast sjaj kao "pozor". On je ponekad slab, a ponekad jači. Ako se tu zaustavite i pritisnete onaj glatki ovalni deo ispod dugmeta, ostali brojevi počinju sami da se pojavljuju, samo po koji milimetar levo i desno, a ružičasti sjaj postane još jači. Kad se ustale, sjaj je intenzivno ružičast i intenzivno svetao. Mečnikov kaže da je to automatski uređaj za fino doterivanje. Mehanizam računa sa mogućnošću ljudske greške - pardon, mislim greške Hičija - tako da kad ste približno dobro odredili kurs ka nekom stvarnom, valjanom odredištu, on umesto vas automatski izvrši konačno doterivanje. Možda je Mečnikov u pravu.
<BR>&nbsp;&nbsp;&nbsp;&nbsp;&nbsp;(Razume se, savlađivanje čitavog ovog postupka korak po korak koštalo je mnogo vremena i novaca, a mnogo toga stajalo je i po koji život. Opasno je biti svemirski istraživač. Ali za nekolicinu onih koji su prvi odleteli napolje, bilo je to pre nalik na samoubistvo.)
<BR>&nbsp;&nbsp;&nbsp;&nbsp;&nbsp;Ponekad pokušavate da uštimate petu brojku i ne dobijete uopšte ništa. Tada, naravno, psujete. Onda promenite jednu od prve četiri i ponovo pokušavate. Za ovu operaciju potrebno je samo nekoliko sekundi, ali probni piloti su proveli stotinu sati na pronalaženju novih kombinacija pre nego što su postigli određenu boju.
<BR>&nbsp;&nbsp;&nbsp;&nbsp;&nbsp;Naravno, pre nego što sam ja krenuo u svemir, probni piloti i programeri kursa već su odredili nekoliko stotina mogućih kombinacija koje su zvanično zabeležene kao dobre ali koje još nisu korišćene, zajedno sa svim ostalim kombinacijama koje su korišćene, ali koje ne vredi ponovo probati. Odnosno one sa kojih se posade nisu vratile.
<BR>&nbsp;&nbsp;&nbsp;&nbsp;&nbsp;Ali o svemu tome tada nisam ništa znao i kada sam seo na ono prepravljeno sedište Hičija, za mene je sve bilo novo, novo, novo. I ne znam da li sam u stanju da vam dočaram kako sam se osećao.
<BR>&nbsp;&nbsp;&nbsp;&nbsp;&nbsp;Hoću da kažem, bio sam tu, na sedištu na kome su Hičiji sedeli pre pola miliona godina. Ona naprava ispred mene bila je birač odredišta. Brod je mogao da poleti bilo kuda. Bilo kuda! Ako odaberem ispravan cilj, mogao bih se naći u kružnoj putanji oko Sirijusa, Prokiona, možda čak i oko Magelanovih oblaka!
<BR>&nbsp;&nbsp;&nbsp;&nbsp;&nbsp;Nastavnica se umorila od položaja naglavce, pa se provukla kroz otvor i ugurala iza mene. "Na vas je red, Brodhede", rekla je, stavljajući mi ruku na rame, dok sam na leđima osetio njene grudi.
<BR>&nbsp;&nbsp;&nbsp;&nbsp;&nbsp;Oklevao sam pre nego što sam ma šta dodirnuo. Upitao sam: "Zar nema načina da se zna dokle će se dospeti?"
<BR>&nbsp;&nbsp;&nbsp;&nbsp;&nbsp;"Verovatno ima", odvratila je, "pod uslovom da ste Hiči sa završenim letačkim tečajem."
<BR>&nbsp;&nbsp;&nbsp;&nbsp;&nbsp;"Čak ni to da, recimo, jedna boja označava da ste dospeli na veću daljinu, a druga da ste bliže?"
<BR>&nbsp;&nbsp;&nbsp;&nbsp;&nbsp;"Nema ovde još nikoga ko je to dokučio. Naravno, neprestano pokušavaju. Postoji čitav tim koji provodi vreme u analiziranju izveštaja sa uspešno okončanih misija i upoređuje ih sa programima koji su odabrani pre lansiranja. Do sada nisu ništa zaključili. A sad, hajde da krenemo, Brodhede. Stavite celu šaku na prvi točak, onaj na kome su svi vežbali. Pokrenite ga. Biće vam potrebno više mišićne snage nego što mislite."
<BR>&nbsp;&nbsp;&nbsp;&nbsp;&nbsp;I bilo je. U stvari, gotovo sam se plašio da ga gurnem dovoljno jako kako bih ga pokrenuo. Ona se nagnula napred i stavila šaku preko moje, a ja shvatih da onaj fini mošusni miris, koji sam u nozdrvama osećao već izvesno vreme, potiče od nje. Nije to ipak bio samo mošus; njeni feromoni odlično su se slagali sa mojim hemoreceptorima. Bila je to vrlo prijatna promena u odnosu na ostali zadah na Kapiji.
<BR>&nbsp;&nbsp;&nbsp;&nbsp;&nbsp;No uprkos tome, nisam uspeo da dobijem čak ni trag neke boje, mada sam pokušavao pet minuta pre nego što mi je dala znak da prestanem i pozvala Šeri da se ponovo oproba.
<BR>&nbsp;&nbsp;&nbsp;&nbsp;&nbsp;Kad sam se vratio u sobu, neko ju je već bio počistio. Pitao sam se, sa osećanjem zahvalnosti, ko je to učinio, ali sam bio premoren da u tome dugo razmišljam. Dogod se na nju ne naviknete, smanjena sila teže može da deluje iscrpljujuće; zaključujete da preterano naprežete sve svoje mišiće, te da stoga najpre morate da naučite na koji način da ih štedite.
<BR>&nbsp;&nbsp;&nbsp;&nbsp;&nbsp;Prikačio sam svoju ležaljku i upravo se spremao da zadremam kad sam začuo grebanje na rešetkastoj pregradi na vratima i Šerin glas: "Bobe?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Spavaš?"
<BR>&nbsp;&nbsp;&nbsp;&nbsp;&nbsp;Očigledno nisam spavao, ali sam pitanje protumačio onako kako je ona očekivala. "Ne. Ležim i razmišljam."
<BR>&nbsp;&nbsp;&nbsp;&nbsp;&nbsp;"I ja... Bobe?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Da li hoćeš da dođem kod tebe?"
<BR>&nbsp;&nbsp;&nbsp;&nbsp;&nbsp;Napregnuo sam se da se dovoljno rasanim kako bih bio u stanju da razmotrim ovo pitanje.
<BR>&nbsp;&nbsp;&nbsp;&nbsp;&nbsp;"Ja bih zaista želela", reče ona.
<BR>&nbsp;&nbsp;&nbsp;&nbsp;&nbsp;"U redu. Naravno. Mislim, baš mi je drago što si došla." Ona se uvuče u moju sobu i prebaci se preko ležaljke, koja se lagano zaljulja dok se ona uspuzala unutra. Na sebi je imala pletenu majicu i gaćice i bila je topla i meka pored mene kad smo se blago sklupčali u udubljenom delu ležaja.
<BR>&nbsp;&nbsp;&nbsp;&nbsp;&nbsp;"Ne mora da bude seks, pastuve jedan", rekla je. "Meni odgovara i jedno i drugo."
<BR>&nbsp;&nbsp;&nbsp;&nbsp;&nbsp;"Videćemo šta će da ispadne. Bojiš se?"
<BR>&nbsp;&nbsp;&nbsp;&nbsp;&nbsp;Dah joj je mirisao najprijatnije od svega; osetio sam ga na svom obrazu. "Mnogo više nego što sam mislila da ću se bojati."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Bobe..." Namestila se udobnije, a zatim je iskrenula vrat da bi me pogledala preko ramena. "Znaš li da ponekad govoriš prave budalaštine?"
<BR>&nbsp;&nbsp;&nbsp;&nbsp;&nbsp;"Izvini."
<BR>&nbsp;&nbsp;&nbsp;&nbsp;&nbsp;"Da, baš tako. Mislim, pogledaj šta radimo. Sešćemo u nekakav brod za koji ne znamo da li će nas odvesti kuda mislimo da hoće, pa čak ne znamo ni kuda treba da ide. Letimo brže od svetlosti, niko ne zna kako. Ne znamo koliko ćemo dugo biti na putu, čak i kad bismo znali kuda idemo. Znači, moglo bi se desiti da nastavimo da putujemo do kraja života i da umremo pre nego što tamo stignemo, čak i ako ne naletimo na nešto što će nas usmrtiti za dve sekunde. Je l' tako? Tako je. Pa onda, kako možeš da me pitaš da li se bojim?"
<BR>&nbsp;&nbsp;&nbsp;&nbsp;&nbsp;"Samo razgovaramo." Sklupčao sam se uz njena leđa i obuhvatio jednu dojku, ne grubo, već zato što je bilo prijatno.
<BR>&nbsp;&nbsp;&nbsp;&nbsp;&nbsp;"I ne samo to. Mi ne znamo ništa o ljudima koji su sagradili ove sprave. Kako možemo znati da sve to nije samo šegačenje s njihove strane? Možda je to način za Hičije da domame sveže meso na svoj deo neba?"
<BR>&nbsp;&nbsp;&nbsp;&nbsp;&nbsp;"Ne možemo znati", složih se ja. "Okreni se ovamo."
<BR>&nbsp;&nbsp;&nbsp;&nbsp;&nbsp;"A brod koji su nam pokazali jutros gotovo da uopšte ne liči na ono što sam zamišljala", rekla je, okrenuvši se kako sam joj kazao i stavljajući ruku na moj vrat.
<BR>&nbsp;&nbsp;&nbsp;&nbsp;&nbsp;Odnekud se začuo oštar zvižduk, nisam znao odakle.
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;OTKUD znate da niste unitarist? Bratstvo Kapije je upravo u toku obrazovanja. 87-539.
<BR>&nbsp;&nbsp;&nbsp;&nbsp;&nbsp;TRAŽI SE BILITIS za Safu i Lezbiju, putujemo sve zajedno dok ne uspemo, a onda ostajemo zauvek srećne zajedno u Severnoj Irskoj. Isključivo trajan brak utroje. 87-033 ili 87-034
<BR>&nbsp;&nbsp;&nbsp;&nbsp;&nbsp;DAJTE NA ČUVANJE svoju pokretnu imovinu. Uštedite novac za zakupninu, ne dajte da vam ga Korporacija uzme dok ste na putu. U cenu uračunata uputstva za raspolaganje istom u slučaju nepovratka. 88-125.
<BR>
<BR>&nbsp;&nbsp;&nbsp;&nbsp;&nbsp;"Šta je to?" Začuo se ponovo, odzvanjajući u tunelu i, još glasnije, u mojoj sobi. "Oh, to je piezofon." Ono što sam začuo bio je moj sopstveni piezofon i još dva, sa svake strane sobe po jedan, i svi su zvonili odjednom. Zvižduk je prestao i začuo se glas:
<BR>&nbsp;&nbsp;&nbsp;&nbsp;&nbsp;"Govori Džimi Šu. Svi vi nove pridošlice koji želite da vidite kako izgleda brod kad se vrati u lošem stanju, dođite kod doka broj četiri. Upravo ga dovlače."
<BR>&nbsp;&nbsp;&nbsp;&nbsp;&nbsp;Čuo sam žamor iz sobe Forhendovih i osetio kako Šerino srce jako kuca. "Bolje da pođemo", kazao sam.
<BR>&nbsp;&nbsp;&nbsp;&nbsp;&nbsp;Brod je uspeo da se vrati do Kapije, ali ne baš do doka. Jedan od patrolnih brodova ga je otkrio i spustio se na njega. Sad ga je tegljač dovlačio do pristaništa Korporacije, gde obično stoje samo rakete sa planeta. Tu se nalazio jedan poklopac dovoljno veliki da se unuta smesti čak i "petica". Ovo je bila "trojka"... odnosno, ono što je od nje ostalo.
<BR>&nbsp;&nbsp;&nbsp;&nbsp;&nbsp;"Oh, dobri bože!" prošaputa Šeri. "Bobe, šta misliš da im se dogodilo?"
<BR>&nbsp;&nbsp;&nbsp;&nbsp;&nbsp;"Ljudima? Nastradali su." U to zaista nije moglo biti sumnje. Brod je bio olupina. Drška, to jest kapsula za pristajanje, bila je otpala, preostala je samo međuzvezdana letelica, onaj šešir na pečurki, a i on je bio izobličen, procepljen, spržen od visoke temperature. Procepljen! Metal Hičija se čak i ne smekšava pod dejstvom električnog luka!
<BR>&nbsp;&nbsp;&nbsp;&nbsp;&nbsp;Ali još nismo videli ono najgore.
<BR>&nbsp;&nbsp;&nbsp;&nbsp;&nbsp;Nismo uopšte videli ono najgore, samo smo čuli. Jedan čovek se još uvek nalazio u brodu. Po celoj unutrašnjosti broda. Bukvalno se rasprštao po celoj komandnoj kabini, i njegovi sprežni komadi bili su zalepljeni za zid. Zbog čega? Usled visoke temperature i ubrzanja, bez sumnje. Možda je neopaženo zašao u gornje slojeve nekog sunca, ili u blisku orbitu oko kakve neutronske zvezde. Možda je razlika u gravitacionoj sili onako raskomadala brod i posadu. Ali to nismo nikad saznali.
<BR>&nbsp;&nbsp;&nbsp;&nbsp;&nbsp;Druga dva člana posade uopšte nisu bila unutra. To nije bilo lako zaključiti; ali prema popisu nađenih organa unutra se nalazila samo jedna vilica, jedna karlica, jedna kičma - mada u sitnim komadima. Možda su ona druga dvojica bila u kapsuli za pristajanje?
<BR>&nbsp;&nbsp;&nbsp;&nbsp;&nbsp;"Odbijte, novajlije!"
<BR>&nbsp;&nbsp;&nbsp;&nbsp;&nbsp;Šeri me uhvati za ruku i povuče u stranu. Petoro članova posade iz patrolnih brodova priđe, dvoje u plavoj američkoj i brazilskoj uniformi, jedan u ruskoj bež boje, u beloj sa Venere i mrkoj iz Kine. Američki i venerijanski član posade bile su žene; crte lica bile su im različite, ali svi izrazi pokazivali su istu mešavinu discipline i gađenja.
<BR>
<BR>&nbsp;&nbsp;&nbsp;&nbsp;&nbsp;PROPISI O BEZBEDNOM KORIŠĆENJU
<BR>&nbsp;&nbsp;&nbsp;&nbsp;&nbsp;BRODOVA NA KAPIJI
<BR>&nbsp;&nbsp;&nbsp;&nbsp;&nbsp;Mehanizam za međuzvezdani let nalazi se, prema našem saznanju, u kutiji u obliku romba ispod centralne kobilice u brodovima predviđenim za 3 ili 5 osoba, a u brodovima za 1 osobu u sanitarnom čvoru.
<BR>&nbsp;&nbsp;&nbsp;&nbsp;&nbsp;Nikome dosad nije pošlo za rukom da otvori neku od ovih kutija. Pri svakom pokušaju došlo je do eksplozije koja je imala približnu snagu od jedne kilotone. Jednim obimnim istraživačkim projektom pokušavamo sada da probijemo ovu kutiju, a da je pri tom ne uništimo, i ukoliko vi kao ortak sa ograničenim pravom pribavite bilo kakvu informaciju ili sugestiju u vezi s ovim, potrebno je da odmah obavestite jednog od službenika Korporacije.
<BR>&nbsp;&nbsp;&nbsp;&nbsp;&nbsp;Međutim, ni pod kojim uslovima nemojte pokušavati da sami otvorite ovu kutiju! Baratanje na bilo koji način, ili vraćanje na Kapiju letelice na kojoj je vršeno baratanje ovom kutijom, strogo se zabranjuje. Kazna povlači gubitak svih prava i trenutno isterivanje sa Kapije.
<BR>&nbsp;&nbsp;&nbsp;&nbsp;&nbsp;Uređaj za određivanje kursa letenja takođe predstavlja potencijalnu opasnost. Ni pod kojim uslovima ne treba da pokušavate da menjate kurs posle otpočinjanja leta. Nijedna letelica na kojoj je ovo pokušano nikada se nije vratila.
<BR>
<BR>&nbsp;&nbsp;&nbsp;&nbsp;&nbsp;"Hajdemo odavde." Šeri me povuče za sobom. Nije htela da gleda kako posada pretura po ostacima, a nisam ni ja. Cela naša grupa, Džimi Šu, Klara, ostali instruktori i svi ostali, poče da se razilazi, svako u svoju sobu. Ne baš žurno. Provirivali smo kroz prozorske otvore u hermetički zatvorenu kabinu; kad je brodska patrola otvorila, zapahnuo nas je vazduh odande. Ne znam kako da ga opišem. Pomalo kao kad se kuvaju truli otpaci za splačine koje se daju svinjama. Čak i u zagađenom vazduhu na Kapiji bilo je teško podneti tako nešto.
<BR>&nbsp;&nbsp;&nbsp;&nbsp;&nbsp;Naša instruktorka iziđe na svom nivou - znatno nižem od našeg, u onom delu gde se plaća skupa zakupnina u blizini "Udobnog nivoa". Kad je podigla pogled ka meni, pošto sam joj poželeo laku noć, prvi put sam primetio da plače.
<BR>&nbsp;&nbsp;&nbsp;&nbsp;&nbsp;Šeri i ja poželesmo laku noć Forhendovima pred vratima njihove sobe, i ja se osvrnuh da je pogledam, ali ona je već bila izmakla napred.
<BR>&nbsp;&nbsp;&nbsp;&nbsp;&nbsp;"Mislim da ovu noć neću provesti kod tebe", rekla je. "Izvini, Bobe, ali znaš, uopšte mi više nije do toga."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
