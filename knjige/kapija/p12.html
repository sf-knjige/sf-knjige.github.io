<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Vratio sam se u svoju sobu jednog jutra i začuo kako piezofon tiho zuji, kao kakav ljutiti komarac u daljini. Odštampao sam kodiranu poruku i doznao da me pomoćnik direktora personalnog odseka poziva u svoju kancelariju u deset. A deset je već bilo prošlo. Navikao sam bio da provodim dosta vremena u toku dana, i gotovo svaku noć, s Klarom. Njen ležaj bio je mnogo udobniji od moga. Zbog toga sam poruku primio tek negde oko jedanaest sati, a to što sam u personalni odsek Korporacije stigao sa zakašnjenjem nije baš povoljno delovalo na raspoloženje pomoćnika direktora.
<BR>&nbsp;&nbsp;&nbsp;&nbsp;&nbsp;Bila je to jedna vrlo debela žena po imenu Ema Foder. Ona ne prihvati moje izvinjenje i poče sa optužbama: "Vi ste ispite položili pre sedamnaest dana. Od tada niste apsolutno ništa preduzeli."
<BR>&nbsp;&nbsp;&nbsp;&nbsp;&nbsp;"Čekam da se pojavi ogovarajuća misija", odvratih ja.
<BR>&nbsp;&nbsp;&nbsp;&nbsp;&nbsp;"Koliko dugo ćete još čekati? Vaša uplaćena boravišna taksa ističe kroz tri dana, a onda šta?"
<BR>&nbsp;&nbsp;&nbsp;&nbsp;&nbsp;"Pa", rekoh ja, gotovo iskreno, "ionako sam nameravao da danas dođem do Vas radi toga. Ja bih želeo neki posao ovde na Kapiji."
<BR>&nbsp;&nbsp;&nbsp;&nbsp;&nbsp;"Pih!" (Dotad nisam nikad čuo taj uzvik, ali baš tako je rekla.) "Jeste li radi toga došli na Kapiju, da čistite kanalizacione cevi?"
<BR>&nbsp;&nbsp;&nbsp;&nbsp;&nbsp;Bio sam gotovo siguran da blefira, jer ovde ih nije bilo baš tako mnogo; nije bilo dovoljno gravitacione sile da im omogući dobar protok. "Odgovarajuća misija može se pojaviti svakog časa."
<BR>&nbsp;&nbsp;&nbsp;&nbsp;&nbsp;"O, razume se, Bobe. Znate, ljudi kao što ste vi zadaju mi brige. Imate li uopšte predstavu o tome koliko je važan naš posao ovde?"
<BR>&nbsp;&nbsp;&nbsp;&nbsp;&nbsp;"Pa, mislim da znam..."
<BR>&nbsp;&nbsp;&nbsp;&nbsp;&nbsp;"Čitava vasiona čeka nas tamo napolju da je otkrijemo i proučimo! Samo uz pomoć Kapije možemo do nje da dospemo. Neko kao vi, ko je odrastao na farmama za uzgajanje planktona..."
<BR>&nbsp;&nbsp;&nbsp;&nbsp;&nbsp;"To su zapravo bili rudnici hrane u Vajomingu."
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica 3-31, Let 08D27. Posada C. Pitrin, N. Ginza, Dž. Krab.
<BR>&nbsp;&nbsp;&nbsp;&nbsp;&nbsp;Vreme provedeno u svemiru 19 dana i 4 sata. Položaj neizvestan, u blizini (plus-minus 2 svetlosne godine) Zeta Bika.
<BR>&nbsp;&nbsp;&nbsp;&nbsp;&nbsp;Rezime. "Dospeli u transpolarnu orbitu oko planete 0,88 Zemljinog prečnika na udaljenosti 0,4 a.j. Oko planete otkrivena 3 mala satelita. Još šest planeta ustanovljeno kompjuterskim izračunavanjem. Primarna zvezda K7.
<BR>&nbsp;&nbsp;&nbsp;&nbsp;&nbsp;Izvršeno sletanje na površinu. Ova planeta je očigledno prošla kroz razdoblje otopljenja. Na njoj nema polarnih "kapa", a sadašnje obalske linije ne izgledaju vrlo stare. Nisu otkriveni nikakvi znaci nastanjenosti. Nema inteligentnih bića.
<BR>&nbsp;&nbsp;&nbsp;&nbsp;&nbsp;Detaljnom pretragom neba locirano telo koje je, čini se, bilo "randevu" - stanica za Hičije na našoj orbiti. Približili smo mu se. Bilo je nedirnuto.
<BR>&nbsp;&nbsp;&nbsp;&nbsp;&nbsp;Prilikom pokušaja da uđemo unutra, eksplodiralo je i tom prilikom poginuo je N. Giza. Naš brod je bio oštećen i mi smo se vratili, a usput je umro Dž-Krab. Biotiči uzorci sa planete uništeni prilikom oštećenja broda."
<BR>
<BR>&nbsp;&nbsp;&nbsp;&nbsp;&nbsp;"Sasvim svejedno! Vi znate koliko je ljudskoj rasi najhitnije potrebno ono što mi možemo da joj pružimo. Novu tehnologiju. Nove energetske izvore. Hranu! Nove svetove u kojima će živeti." Ona zavrte glavom i poče da pritiska dugmad na "sortirki" na svom stolu, sa izrazom ljutnje i zabrinutosti. Pretpostavljam da su joj platu obračunavali na osnovu toga koliko besposličara i parazita uspe da nagovori da krenu u svemir, onako kako se od nas i očekivalo, čime bi bio objašnjen njen neprijateljski stav - pod pretpostavkom da možete naći opravdanje za to što ona sama, pre svega, sedi na Kapiji. Ona ostavi uređaj za sortiranje informacija, pa ustade i otvori kartoteku na zidu. "Pretpostavimo da vam nađem neki posao", reče pogledavši me preko ramena. "Jedino stručno znanje kojim raspolažete, a koje je ovde upotrebljivo, to je istraživački posao, a vi ga ne koristite."
<BR>&nbsp;&nbsp;&nbsp;&nbsp;&nbsp;"Prihvatiću bilo šta - gotovo bilo šta", rekoh ja.
<BR>&nbsp;&nbsp;&nbsp;&nbsp;&nbsp;Ona me pogleda podrugljivo, a zatim se vrati za svoj sto. Bila je neverovatno graciozna s obzirom na svoju težinu od sto kila. Možda se naporima jedne debele žene da se ne opusti mogla objasniti njena želja da zadrži ovaj posao i ostane na Kapiji. "Radićete najnižu vrstu nekvalifikovanog posla", upozorila me je. "Za to ne plaćamo mnogo. Sto osamdeset na dan."
<BR>&nbsp;&nbsp;&nbsp;&nbsp;&nbsp;"Prihvatam!"
<BR>&nbsp;&nbsp;&nbsp;&nbsp;&nbsp;"Od toga se oduzima iznos za vašu boravišnu taksu. Kad to oduzmete i možda dvadeset dolara dnevno za hranu, šta vam ostaje?"
<BR>&nbsp;&nbsp;&nbsp;&nbsp;&nbsp;"Mogu uvek da radim još ponešto uzgred ako mi je potrebno više."
<BR>&nbsp;&nbsp;&nbsp;&nbsp;&nbsp;Ona uzdahnu. "Vi samo odlažete onaj dan, Bobe. Ja ne znam. Direktor, gospodin Hsijen, vrlo revnosno pregleda molbe za zaposlenje. Biće mi vrlo teško da objasnim zašto sam vam dala posao. A šta ćete da radite ako se razbolite i ne budete mogli da radite? Ko će da plati za vas porez?"
<BR>&nbsp;&nbsp;&nbsp;&nbsp;&nbsp;"Onda ću se vratiti, pretpostavljam."
<BR>&nbsp;&nbsp;&nbsp;&nbsp;&nbsp;"I baciti u vetar sve što ste ovde naučili?" Ona zavrte glavom. "Smuči mi se od vas, Bobe."
<BR>&nbsp;&nbsp;&nbsp;&nbsp;&nbsp;Ali probušila mi je jednu radnu karticu na kojoj je pisalo da se javim šefu posade na nivou Grand, severni sektor, za rad na održavanju zelenila.
<BR>&nbsp;&nbsp;&nbsp;&nbsp;&nbsp;Nije mi se dopao ovaj razgovor sa Emom Foder, ali već sam bio upozoren da će tako biti. Kad sam ga te večeri ispričao Klari, ona mi je rekla da sam se, u stvari, dobro izvukao.
<BR>&nbsp;&nbsp;&nbsp;&nbsp;&nbsp;"Imao si sreće da se dopadneš Emi. Stari Hsijen ponekad pušta ljude da čekaju sve dok ne istroše sav novac za porez."
<BR>&nbsp;&nbsp;&nbsp;&nbsp;&nbsp;"A onda?" Ustao sam i seo na ivicu njene viseće postelje, tražeći nogama svoje natikače. "Izbace ih kroz vrata?"
<BR>&nbsp;&nbsp;&nbsp;&nbsp;&nbsp;"Nemoj da se šališ. Moglo bi se čak i to desiti. Hsijen je jedan stari maovac, vrlo oštar prema rasipnicima društvenih sredstava."
<BR>&nbsp;&nbsp;&nbsp;&nbsp;&nbsp;"Ko mi to kaže?"
<BR>&nbsp;&nbsp;&nbsp;&nbsp;&nbsp;Ona se zakikota, okrenu i prisloni nos uz moja leđa. "Razlika između tebe i mene, Bobe", rekla je, "jeste u tome što ja imam nešto skupljene love iz prve misije. Nisam mnogo dobila, ali sam nešto ućarila. Osim toga, već sam bila napolju, a njima su potrebni ljudi koji će da podučavaju takve kao što si ti."
<BR>&nbsp;&nbsp;&nbsp;&nbsp;&nbsp;Oslonio sam se na njeno bedro, napola se okrenuvši i obuhvatio je, više prisećajući se nego navaljujući. Bilo je izvesnih tema o kojima nismo mnogo razgovarali, ali... "Klaro?"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Kako to izgleda, u svemirskoj misiji?"
<BR>&nbsp;&nbsp;&nbsp;&nbsp;&nbsp;Trljala je bradu o moju podlakticu neko vreme, posmatrajući panoramu Venere na hologramu na zidu. "... Jezivo", kazala je.
<BR>&nbsp;&nbsp;&nbsp;&nbsp;&nbsp;Čekao sam, ali ona ne reče o tome više ništa, a toliko sam već i sam znao. Bojao sam se mnogo već tu na Kapiji. Nisam morao da se otisnem u svemir na tajanstvenom "Hičibusu" da bih saznao šta znači bojati se; taj osećaj mi je već bio poznat.
<BR>&nbsp;&nbsp;&nbsp;&nbsp;&nbsp;"Zapravo, izbora nemaš, dragi Bobe", reče ona, gotovo nežno, s obzirom na njenu prirodu.
<BR>&nbsp;&nbsp;&nbsp;&nbsp;&nbsp;Osetih iznenadni napad gneva. "Ne, i nemam! Sad si tačno opisala ceo moj život, Klaro. Nikada i nisam imao izbora, osim jedanput, kad sam dobio na lutriji i odlučio da dođem ovamo. A nisam baš siguran da sam tada doneo dobru odluku."
<BR>&nbsp;&nbsp;&nbsp;&nbsp;&nbsp;Ona je zevnula i protljala nosem moju ruku. "Ako smo sa seksom gotovi", reče, "ja bih nešto da pojedem pre spavanja. Hajde sa mnom do 'Plavog pakla', ja ću da častim."
<BR>&nbsp;&nbsp;&nbsp;&nbsp;&nbsp;"Održavanje zelenila" je stvarno bilo održavanje zelenila; odnosno, preciznije rečeno, održavanje bršljana koji pomaže da Kapija bude snošljiva za život. Javio sam se na dužnost i, iznenađenje - prijatno iznenađenje - ispalo je da je poslovođa moje posade moj sused bez nogu, Šikiteo Bakin.
<BR>&nbsp;&nbsp;&nbsp;&nbsp;&nbsp;On me pozdravi, na izgled sa iskrenim zadovoljstvom. "Baš je lepo od Vas što ste nam došli, Robinete", rekao je. "Očekivao sam da ćete odmah na neki let."
<BR>&nbsp;&nbsp;&nbsp;&nbsp;&nbsp;"Hoću, Šiki, ubrzo. Kad budem ugledao pravi let na oglasnoj tabli, znaću da je to taj."
<BR>&nbsp;&nbsp;&nbsp;&nbsp;&nbsp;"Razume se." Nije više o tome govorio. Predstavio me je ostalim radnicima. Nisam odmah sve zapamtio, osim da je devojka iz naše ekipe bila u nekoj vezi sa profesorom Hegrametom, jako uglednim hičiologom sa Zemlje, dok su dva muškarca već imala za sobom po koju misiju. Nije stvarno bilo potrebno da se trudim da ih bolje upoznam. Svi smo mi shvatili ono suštinsko jedan o drugome, bez razgovora. Niko od nas nije još bio potpuno spreman da istakne svoje ime na letačkom rasporedu.
<BR>&nbsp;&nbsp;&nbsp;&nbsp;&nbsp;Ja čak još nisam bio spreman ni da dobro razmislim zašto.
<BR>&nbsp;&nbsp;&nbsp;&nbsp;&nbsp;Međutim, posao oko održavanja zelenila biće pogodno mesto za razmišljanje. Šiki me je odmah uposlio na pričvršćivanju držača na zidove od Hiči-metala nekakvim lepkom. To je bila neka vrsta naročite lepljive supstance. Prianjala je i uz Hiči-metal i uz rebrastu oblogu posuda za biljke, a nije sadržavala nikakav rastvor koji bi vetrio i zagađivao vazduh. Stvar je bila vrlo skupa. Ako biste se njome namazali, morali ste naučiti da je trpite na sebi bar dotle dok koža na tom mestu ne izumre i ne preljušti se. Ako biste pokušali da je uklonite na bilo koji drugi način, raskrvavili biste se.
<BR>&nbsp;&nbsp;&nbsp;&nbsp;&nbsp;Kad je dnevna kvota držača bila postavljena, otišli smo svi zajedno u deponiju, odakle smo prenosili posude napunjene muljem i prekrivene tankom prevlakom od celuloze. Postavljali smo ih na držače, uvrtali odgovarajuće navrtnje da bi stajale na mestu i pored njih stavljali rezervoare za zalivanje. Svaka ova posuda verovatno bi težila po sto kila na Zemlji, ali na Kapiji o tome jednostavno ne razmišljate; čak ni to što su bile napravljene od metalnih listova nije bilo dovoljno da čvrsto stoje na držačima. Zatim, kad je sve to bilo gotovo, Šiki je lično pristupio punjenju zdele izdancima, dok smo mi otišli po novu količinu držača. Bilo je zabavno posmatrati ga. Nosio je zdele sa rasadom bršljana okačene kaiševima oko vrata, kao devojka koja u baru prodaje cigarete. Jednom rukom se pridržavao u visini posude, a drugom je zabadao izdanke kroz tanku opnu u mulj.
<BR>&nbsp;&nbsp;&nbsp;&nbsp;&nbsp;To je bio lagan posao, služio je korisnom cilju (pretpostavljam) i pomagao da vam prođe vreme. Šiki nas nije terao da baš mnogo radimo. On je odredio dnevnu kvotu po sopstvenom nahođenju. Čim bismo postavili šezdeset držača i napunili ih vodom, nije više obraćao pažnju da li zabušavamo, pod uslovom da to činimo neupadljivo. Klara bi navratila ponekad da joj prođe vreme, ponekad sa malom devojčicom, a imali smo i veliki broj drugih posetilaca. A kad nije bilo mnogo posla i nikoga s kim bi bilo zanimljivo razgovarati, jedan po jedan odlazili bismo da prolunjamo otprilike po sat vremena. Istražio sam dobar deo Kapije koji ranije nisam znao, a odluku sam odlagao iz dana u dan.
<BR>&nbsp;&nbsp;&nbsp;&nbsp;&nbsp;Svi smo razgovarali o odlasku u svemir. Skoro svakog dana začuli bismo tup udar i podrhtavanje kad bi se neka kapsula za pristajanje otkačila sa svog postolja, potiskujući čitav brod tako da pogonski sistem glavnog broda Hičija može da se aktivira. Gotovo isto toliko često osetili bismo jednu drugačiju vrstu manjeg, brzog potresa, kad bi neki brod prispeo natrag. Uveče smo odlazili na sedeljke koje je neko priređivao. Cela moja grupa s kursa već se otisnula napolje, gotovo cela. Šeri je odletela na jednoj "petici" - nisam je video da je zapitam zašto je promenila plan, a nisam bio siguran da me to zaista interesuje; posada njenog broda bila je inače sastavljena samo od muškaraca. Oni su govorili nemački, ali pretpostavljam da je Šeri uvidela da može dosta dobro da prođe i ako mnogo ne govori. Poslednja je bila Vila Forhend. Klara i ja smo bili na Vilinoj oproštajnoj večeri, a zatim smo sledećeg jutra otišli da posmatramo lansiranje. Trebalo je da ja budem na svom poslu ali smatrao sam da mi Šiki neće zameriti. Na nesreću, tamo je bio i gospodin Hsijen i video sam da me je prepoznao.
<BR>&nbsp;&nbsp;&nbsp;&nbsp;&nbsp;"O, do vraga", rekao sam Klari.
<BR>&nbsp;&nbsp;&nbsp;&nbsp;&nbsp;Ona se zakikotala i uzela me za ruku, pa nas dvoje umakosmo sa mesta za lansiranje. Išli smo dok nismo stigli do uzlaznog okna i popeli smo se na sledeći nivo. Seli smo na ivicu Jezera Supirior. "Bobe, stari pastuve", reče ona, "sumnjam da će te otpustiti zbog jednog zabušavanja. Iskrpiće te verovatno."
<BR>&nbsp;&nbsp;&nbsp;&nbsp;&nbsp;Slegao sam ramenima i bacio kamičak šljunka za filtriranje do jedne krivine u jezeru, koje se pružalo dobrih dve stotine metara ispod nas, pa zatim duž Kapijinog omotača. Osećao sam se jadno i pitao sam se da li sam dospeo blizu tačke na kojoj grozničavo neraspoloženje usled čučanja na Kapiji ne nadilazi grozničavo neraspoloženje usled moguće grozne smrti u kosmičkom prostranstvu. Čudno je to s tim strahom. Nisam ga osećao. Znao sam da je jedini razlog zbog koga i dalje sedim ovde to što se bojim, ali nisam osećao kao da se bojim, nego samo kao da sam prirodno oprezan.
<BR>&nbsp;&nbsp;&nbsp;&nbsp;&nbsp;"Mislim", rekao sam, započinjući rečenicu za koju nisam znao kako će se završiti, "da ću ipak da krenem. Hoćeš li da pođeš sa mnom?"
<BR>&nbsp;&nbsp;&nbsp;&nbsp;&nbsp;Klara se uspravi i strese se. Čekala je jedan trenutak pre nego što je kazala: "Možda. Šta planiraš?"
<BR>&nbsp;&nbsp;&nbsp;&nbsp;&nbsp;Nisam ništa planirao. Bio sam samo posmatrač, koji sluša kako govorim nešto od čega mi se grče stopala. A izgovorio sam, kao da sam planirao: "Mislim da bi bila dobra zamisao krenuti na neki reprizni let."
<BR>&nbsp;&nbsp;&nbsp;&nbsp;&nbsp;"Ne dolazi u obzir!" Izgledala je gotovo ljuta. "Ako idem, onda idem tamo gde su istinske pare."
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;KUĆNA POMOĆNICA, KUVARICA ili družbenica. Boravišna taksa + 10 U.S. dolara dnev. Filis, 88-423.
<BR>&nbsp;&nbsp;&nbsp;&nbsp;&nbsp;HRANA ZA SLADOKUSCE, izuzetan uvoz sa Zemlje. Iskoristite jedinstvenu mogućnost da preko moje službe "Garantovane grupne narudžbine" dobijete sve što zaželite. Uštedite sebi visoke troškove za dopremanje pojedinačnih narudžbina! Sirs, Bredli, tražite naše G.U.M. kataloge. 87-747.
<BR>&nbsp;&nbsp;&nbsp;&nbsp;&nbsp;NOVI DOĐOŠ iz Australije, M, lepe spoljašnosti, traži Francuskinju za intim. druženje. 65-182.
<BR>
<BR>&nbsp;&nbsp;&nbsp;&nbsp;&nbsp;A to je bilo tamo gde je istinska opasnost, razume se. Mada su se i reprizni letovi dosta često loše završavali.
<BR>&nbsp;&nbsp;&nbsp;&nbsp;&nbsp;To su letovi na koje krećete, znajući da je neko taj put već prevalio i uspeo da se vrati, i ne samo to, nego je nešto i pronašao što vredi produbiti. Neka nalazišta su prilično bogata. Kao na primer Pegin Svet, odakle potiču one spirale i krzna. Pa onda, Eta Karina Sedam, koja je verovatno krcata dobrim stvarima ukoliko samo dospete do nje. Nevolja je u tome što je na njoj zavladalo ledeno doba otkako su Hičiji tamo bili poslednji put. Oluje su stravične. Od pet lendera, jedan se vratio sa celom posadom, neoštećen. Jedan se uopšte nije vratio.
<BR>&nbsp;&nbsp;&nbsp;&nbsp;&nbsp;Uopšteno govoreći, ne žele naročito da idete na reprizni let. Nude vam isplatu u gotovom novcu umesto u postocima ukoliko se do vrednih stvari lako dolazi, kao na Pegi. Plaćaju ne toliko za komercijalne prdmete koliko za mape. Znači, odletite donde i provedete sve vreme kružeći u orbiti i pokušavajući da otkrijete geološke anomalije koje ukazuju da možda ima tragova kopanja koje su vršili Hičiji. Možda uopšte nećete ni sletati na površinu. Takav novac vredi zaraditi, ali nije bog zna šta. Morali biste da obavite najmanje dvadeset ovakvih letova da biste nakupili dovoljno za ceo život, uzimajući u obzir da Korporacija isplaćuje jednokratne iznose. A ako se odlučite da idete za svoj račun, u istraživanje, morate isplatiti deo dobiti posadi koja je prva izvršila otkriće, a oduzimaju vam i od onoga što vam je preostalo od učešća plaćenog Korporaciji. Na kraju vam ostane samo delić u odnosu na ono što biste mogli dobiti za sasvim novo otkriće, čak i ako tamo na licu mesta ne pronađete već osnovanu koloniju s kojom morate da se sukobite.
<BR>&nbsp;&nbsp;&nbsp;&nbsp;&nbsp;Ili možete da okušate sreću sa bonusima: sto miliona dolara nagrada ako otkrijete neku nepoznatu civilizaciju, pedeset miliona za posadu koja prva pronađe mesto na kome se nalazi brod Hičija veći od "petice", milion dolara ako utvrdite položaj planete na kojoj se ljudi mogu nastaniti.
<BR>&nbsp;&nbsp;&nbsp;&nbsp;&nbsp;Izgleda čudno da bi vam isplatili samo jedan bedan milion za celu novu planetu? Ali postavlja se pitanje, kad pronađete, šta s njom da radite? Niste u stanju da na nju prebacite puno prekobrojnih stanovnika pošto se može prevoziti samo po četvoro odjednom. Četvoro, plus pilot, to je sve što može da se smesti u najveći svemirski brod na Kapiji. (A ako nemate pilota, brod ne može da se vrati). Tako je Korporacija dala pristanak za finansiranje nekoliko malih kolonija, jedna je vrlo zdrava na Pegi a druge su vrlo nepodesne. Ali time se ne rešava problem dvadeset i pet milijardi ljudi od kojih je većina nedovoljno ishranjena.
<BR>
<BR>&nbsp;&nbsp;&nbsp;&nbsp;&nbsp;Od Šikitei Bakina Aritsunu,
<BR>&nbsp;&nbsp;&nbsp;&nbsp;&nbsp;njegovom cenjenom unuku
<BR>&nbsp;&nbsp;&nbsp;&nbsp;&nbsp;Srećan sam preko mere što čujem da se rodilo tvoje prvo dete. Nemoj da očajavaš. Sledeće će verovatno biti sin.
<BR>&nbsp;&nbsp;&nbsp;&nbsp;&nbsp;Pokorno se izvinjavam što nisam ranije pisao, ali nemam mnogo toga da kažem. Radim svoj posao i nastojim da stvaram lepotu tamo gde mogu. Možda ću jednoga dana ponovo poleteti u svemir. To nije lako bez nogu.
<BR>&nbsp;&nbsp;&nbsp;&nbsp;&nbsp;Jasno je, Aritsune, da bih mogao da kupim nove noge. Upravo pre nekoliko meseci pojavilo se jedno odgovarajuće tkivo. Ali ta cena! Gotovo bih za nju mogao da uplatim komplet medicinskih usluga. Ti si se pokazao kao odan unuk time što me nagovaraš da upotrebim svoj kapital u tu svrhu, ali ja moram sam da donesem odluku. Šaljem ti polovinu svoga kapitala sada da ti olakšam troškove za moju praunuku. Ako ovde umrem, dobićeš i drugi deo, koji je namenjen tebi i drugoj deci koja će se uskoro roditi tebi i tvojoj dobroj ženi. To je moja želja. Nemoj da se opireš.
<BR>&nbsp;&nbsp;&nbsp;&nbsp;&nbsp;Šaljem vam svima troma izraze najdubje ljubavi. Ako budeš mogao, pošalji mi jedan hologram sa trešnjama u cvetu - uskoro će biti u punom cvetu, zar ne? Čovek ovde izgubi osećaj za godišnje doba tamo kod kuće!
<BR>&nbsp;&nbsp;&nbsp;&nbsp;&nbsp;Voli te, tvoj deda
<BR>
<BR>&nbsp;&nbsp;&nbsp;&nbsp;&nbsp;Takvu vrstu bonusa nećete nikada dobiti za reprizni let. Možda se neki od tih bonusa uopšte ne mogu dobiti; možda ono za šta su predviđeni ne postoji.
<BR>&nbsp;&nbsp;&nbsp;&nbsp;&nbsp;Čudno je da niko nikada nije otkrio trag nekog drugog inteligentnog bića. Ali za osamnaest godina, i sa više od dve hiljade letova, niko ništa nije otkrio. Postoji oko pola tuceta nastanjivih planeta, plus još otprilike oko stotinu na kojima bi ljudi mogli da žive ako bi bili apsolutno primorani, kao što moramo na Marsu i na, ili bolje reći u, Veneri. Postoji nekoliko tragova bivših civilizacija, koje nisu ni Hiči ni ljudske. I ima suvenira preostalih od samih Hičija. Pri tom, u tunelima Venere ima više toga nego što smo pronašli bilo gde drugde u našoj Galaksiji, do sada. Čak i Kapija je bila gotovo potpuno "očišćena" pre nego što su je oni napustili.
<BR>&nbsp;&nbsp;&nbsp;&nbsp;&nbsp;Prokleti Hičiji, zašto su morali da budu toliko pedantni?
<BR>
<BR>&nbsp;&nbsp;&nbsp;&nbsp;&nbsp;Tako smo digli ruke od repriznih letova, jer oni ne donose dosta para, i izbacili iz glave bonuse za specijalna otkrića, jer ne postoji nikakav način da se to unapred isplanira.
<BR>&nbsp;&nbsp;&nbsp;&nbsp;&nbsp;I na kraju smo jednostavno prestali da razgovaramo, i gledali smo jedno u drugo, a onda čak više nismo ni gledali jedno u drugo.
<BR>&nbsp;&nbsp;&nbsp;&nbsp;&nbsp;Bez obzira na ono što smo rekli, krenuti nećemo. Nemamo hrabrosti. Klarina se istrošila na njenom poslednjem putovanju, a ja je, pretpostavljam, nikad nisam ni imao.
<BR>&nbsp;&nbsp;&nbsp;&nbsp;&nbsp;"E pa", reče Klara, ustajući i protežući se, "odoh ja sad gore da dobijem koji dolar u kazinu. Hoćeš da kibicuješ?"
<BR>&nbsp;&nbsp;&nbsp;&nbsp;&nbsp;Zavrteo sam glavom. "Biće bolje da se vratim na posao. Ako me još čeka."
<BR>&nbsp;&nbsp;&nbsp;&nbsp;&nbsp;Poljubili smo se za rastanak pred uzlaznim oknom i kada smo stigli do mog nivoa pružih ruku da je pomilujem po gležnju i iskočih napolje. Nisam bio naročito dobro raspoložen. Potrošili smo toliko energije, pokušavajući da ubedimo sami sebe da uopšte nema letova koji toliko obećavaju da bi bili vredni rizika, da sam ja u to gotovo poverovao.
<BR>&nbsp;&nbsp;&nbsp;&nbsp;&nbsp;Razume se, nismo uopšte bili pomenuli jednu drugu vrstu novčanih nagrada: bonuse za opasnost.
<BR>&nbsp;&nbsp;&nbsp;&nbsp;&nbsp;Čovek mora da bude u prilično jadnom finansijskom stanju da bi tako nešto odabrao. Na primer, Korporacija ponekad odredi otprilike pola miliona stimulativne nagrade za posadu koja bi obavila isti let koji je već okušala neka druga posada... i nije se vratila. Oni rezonuju da se možda nešto desilo na brodu, da je nestalo pogonskog goriva ili tako nešto, i da bi sledeći brod možda čak mogao da spase posadu prethodnog broda. (Teško!) Verovatnije je, naravno, da bi ono, što god to bilo, što je usmrtilo prvu posadu još uvek bilo tamo, spremno da usmrti i vas.
<BR>&nbsp;&nbsp;&nbsp;&nbsp;&nbsp;Zatim je došlo vreme, kada ste mogli da se prijavite za let čiji bonus iznosi milion dolara, kasnije su to podigli na pet miliona, s tim da pokušate da menjate kurs letenja posle lansiranja.
<BR>&nbsp;&nbsp;&nbsp;&nbsp;&nbsp;Razlog zbog koga su podigli iznos bonusa na pet miliona ležao je u tome što su posade prestale da se prijavljuju dobrovoljno pošto se niko, nijedan jedini član posade, nikada nije vratio natrag. Onda su to obustavili, zato što su na taj način gubili veliki broj brodova, i na kraju su to sasvim zabranili. S vremena na vreme izrade poneku sklepanu komandnu tablu, neki vispreni novi kompjuter koji bi trebalo da radi u simbiozi sa tablom koju su napravili Hičiji. Ni u ove brodove, isto tako, ne vredi se kladiti. Postoji opravdan razlog zašto na originalnoj komandnoj tabli ima bezbednosna brava. Dok je ona zaključana, ne možete menjati odredište. Možda odredište uopšte ne možete promeniti, a da pri tom ne uništite brod.
<BR>&nbsp;&nbsp;&nbsp;&nbsp;&nbsp;Video sam kad su petoro njih jednom okušali sreću sa nagradom od deset miliona dolara na ime rizika. Neki genije iz Korporacije trudio se da smisli kako bi se odjedanput moglo transportovati više od pet ljudi, ili ista ta težina u obliku tovara. Mi nismo znali kako se konstruišu brodovi poput Hičijevih, a nikada nismo pronašli neki njihov stvarno veliki brod. I tako je on smislio da bi se ta prepreka mogla zaobići koristeći "peticu" kao neku vrstu traktora.
<BR>&nbsp;&nbsp;&nbsp;&nbsp;&nbsp;U tu svrhu sagrađen je svojevrstan vasionski tegljač od Hiči-metala. Natovarili su ga raznim otpacima i dopremili jednu "peticu" uz pomoć pogonske energije iz kapsule za pristajanje. To je samo vodonik sa kiseonikom i to se prilično lako može ponovo upumpati. Zatim su privezali "peticu" za tegljač pomoću jednožilnih kablova od Hiči-metala.
<BR>&nbsp;&nbsp;&nbsp;&nbsp;&nbsp;Mi smo sve to posmatrali sa Kapije na piezoviziji. Videli smo kako se kablovi mlitavo podižu dok ih "petica" zateže mlaznim motorima iz lendera. Najšašaviji prizor koji ste ikada videli.
<BR>&nbsp;&nbsp;&nbsp;&nbsp;&nbsp;Onda mora biti da su aktivirali dugme za start.
<BR>&nbsp;&nbsp;&nbsp;&nbsp;&nbsp;Na PV smo samo videli kako se tegljač nešto kao otrgnuo i "petica" je jednostavno iščezla iz vidokruga.
<BR>&nbsp;&nbsp;&nbsp;&nbsp;&nbsp;Nikada se nije vratila. Stop-start sistemom propuštanja trake otkriven je bar delić onoga što se desilo na samom početku. Snop kablova isekao je brod na komade kao tvrdo kuvano jaje. Korporacija još uvek čuva tih deset miliona; niko više ne želi da pokuša da ih dobije.
<BR>&nbsp;&nbsp;&nbsp;&nbsp;&nbsp;Šiki mi je očitao jednu učtivu pridiku, a onu stvarno gadnu, ali kratku, dobio sam preko piezofona od gospodina Hsijana, ali na tome se svršilo. Posle dan-dva, Šiki je ponovo počeo da nas pušta na uobičajene pauze.
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica 5-2, Let 08D33. Posada L. Konečni, E. Konečni, F. Ito, F. Lonsberi, A. Akaga.
<BR>&nbsp;&nbsp;&nbsp;&nbsp;&nbsp;Vreme provedeno u svemiru 27 dana 16 sati. Primarna zvezda nije identifikovana, ali velika verovatnoća da je u pitanju zvezda iz skupine 47 u sazvežđu Tukana.
<BR>&nbsp;&nbsp;&nbsp;&nbsp;&nbsp;Rezime. "Dospeli lebdeći u gravitacionom polju. Nijedna planeta u blizini. Primarna zvezda A6, vrlo sjajna i vrela, udaljenost približno 3,3 a.j.
<BR>&nbsp;&nbsp;&nbsp;&nbsp;&nbsp;Zaklanjanjem glavne zvezde ugledali sjajan prizor sačinjen, čini se, od dve do tri stotine vrlo sjajnih zvezda, prividne magnitude od 2 do -7. Međutim, nisu detektovani nikakvi artefakti, signali, planete ili asteroidi pogodni za sletanje. Uspeli smo da ostanemo na tom mestu samo tri sata usled snažne radijacije sa zvezde A6. Lari i Evelin Konečni bili su ozbiljno bolesni na povratku, po svoj prilici usled izlaganja radijaciji, ali su se oporavili. Nisu obezbeđeni artefakti ili uzorci."
<BR>
<BR>&nbsp;&nbsp;&nbsp;&nbsp;&nbsp;Ja sam ih gotovo uvek provodio s Klarom. Vrlo često bismo ugovorili sastanak u njenom krevetu, ili ponekad i u mome, u trajanju od po jednog sata. Spavali smo zajedno gotovo svake noći; pomislili biste da smo se već bili zasitili. Ali nismo. Nisam bio siguran zašto se sastajemo, radi zabave ili da bismo odvratili pažnju od razmišljanja o samim sebi. Ležao bih tako i gledao u Klaru, koja bi se uvek okrenula na drugu stranu, priljubljena potrbuške, i zatvorila oči posle svega, čak i kad smo dva minuta kasnije nameravali da ustanemo iz postelje. Razmišljao bih kako dobro poznajem svaki pregib i površ njenog tela. Udisao bih onaj njen slatki, seksi miris i - oh, žudeo! Prosto žudeo za stvarima koje nisam mogao da iskažem rečima: za apartmanom pod Velikom kupolom u kome bih stanovao s Klarom, za skafandrom i ćelijicom u nekom Venerinom tunelu s Klarom, čak za životom u rudnicima hrane - s Klarom. Pretpostavljam da je to bila ljubav. Ali onda bih je i dalje gledao i osećao kako se u meni slika koju vidim menja i tada bih ugledao svoj ekvivalent u ženskom obličju: kukavicu kojoj se pružila najveća prilika što se ljudskom biću može pružiti, a ono se boji da je iskoristi.
<BR>&nbsp;&nbsp;&nbsp;&nbsp;&nbsp;Kad nismo bili u postelji, lunjali smo po Kapiji zajedno.
<BR>&nbsp;&nbsp;&nbsp;&nbsp;&nbsp;To nije ličilo na uobičajene sastanke. Nismo često odlazili u "Plavi pakao" ili u sale za projektovanje holofilmova, niti smo posećivali restorane. Klara jeste. Ja to sebi nisam mogao da dozvolim, pa sam se hranio u trpezarijama Korporacije, gde je hrana uračunata u dnevni iznos boravišne takse. Klara ne bi odbila da plati račun za nas oboje, ali nije na tome baš insistirala - kockala se dosta ozbiljno, a nije mnogo dobijala. Bilo je raznih grupa kojima smo se priključili - za kartanje, ili prosto za sedeljke; folklornih grupa, grupa za slušanje muzike, diskusionih grupa. Bile su besplatne i ponekad zanimljive. Ili smo čisto išli da istražujemo.
<BR>&nbsp;&nbsp;&nbsp;&nbsp;&nbsp;Nekoliko puta posetili smo muzej. Meni se to nije baš mnogo dopalo. Bilo je - pa, nekako nezgodno.
<BR>&nbsp;&nbsp;&nbsp;&nbsp;&nbsp;Prvi put smo otišli odmah pošto sam se bio izvukao s posla, onog dana kad je Vila Forhend odletela napolje. Obično je u muzeju bilo puno sveta, na primer posade iz patrolnih brodova na kratkom odsustvu, posade sa komercijalnih letova, ili turista. Ovoga puta, iz nekog razloga, bilo je samo nekoliko osoba, pa smo imali prilike da sve lepo razgledamo. Stotine molitvenih lepeza, tih tananih, malih kristalnih predmeta, koje su predstavljale najčešće artefakte Hičija; niko nije znao čemu služe, sem što su bile nekako ljupke, ali su ih Hičiji svuda ostavili. Bilo je tu i jedno originalno anizokinetičko svrdlo, koje je nekom srećnom istraživaču već donelo otprilike dvadeset miliona dolara na ime naknade za ustupljena materijalna prava. A stalo bi vam u džep. Krzna. Biljke u formalinu. Originalni piezofon, na kome su tri posade zaradile toliko da se svaki član ponaosob silno obogatio.
<BR>&nbsp;&nbsp;&nbsp;&nbsp;&nbsp;Predmeti koji bi se mogli najlakše ukrasti, kao na primer molitvene lepeze, krvavi dijamanti i vatreni biseri, bili su smešteni iza čvrstog, nelomljivog stakla. Verujem da su čak bili spojeni sa alarmnim uređajima radi obezbeđenja od krađe. To je bilo iznenađujuće, na Kapiji. Ovde nema nikakvih drugih zakonskih odredaba, osim onih koje propiše Korporacija. Postoji policija Korporacije i postoje propisi - ne sme se krasti ili počiniti ubistvo - ali nema sudova. Ako prekršite neki propis, sve se svršava time što vas služba bezbednosti Korporacije pokupi i odvede na jedan od brodova koji kruže na orbiti. Na vaš sopstveni brod, ukoliko je tu onaj kojim ste bilo otkuda stigli. Na bilo koji, ukoliko nije. Ali ako vas ne odvedu, ili ako nećete da odete na brod svoje sopstvene države, a možete da nagovorite neki drugi brod da vas primi, na Kapiji ne prave pitanje. Na tim brodovima idete na saslušanje. Pošto se prvo i prvo već zna da ste krivi, možete da birate jednu od tri stvari. Jedna je da platite za prelet do kuće. Druga je da se prijavite za člana posade, ako hoće da vas prime. Treća je da iziđete napolje bez zaštitnog odela. Kao što vidite, mada na Kapiji nema mnogo zakonskih propisa, takođe nema ni mnogo kriminala.
<BR>&nbsp;&nbsp;&nbsp;&nbsp;&nbsp;Ali, razume se, razlog zbog koga su skupoceni predmeti u muzeju pod ključem jeste taj što prolazni posetioci mogu doći u iskušenje da zdipe jedan do dva suvenira.
<BR>&nbsp;&nbsp;&nbsp;&nbsp;&nbsp;Tako smo Klara i ja sanjarili za blagom koje je neko pronašao... a nikako nismo razgovarali o tome da se i od nas očekuje da idemo napolje i pronađemo još štogod.
<BR>&nbsp;&nbsp;&nbsp;&nbsp;&nbsp;Nisu u pitanju samo eksponati. Oni su bili opčinjavajući; to su bili predmeti koje su ruke (pipci? kandže?) Hičija napravile i dodirivale, a oni su došli sa nezamislivih mesta, nepojmljivo udaljenih. Ali mene su još više opčinjavale treperave slike koje su se stalno smenjivale na ekranu. Sažeti podaci o svakoj pojedinoj prethodnoj misiji, prikazivani redom jedan po jedan. Odnos između ukupnog broja misija i broja povrataka; podaci o novčanim naknadama za ustupljena prava isplaćenih srećnim istraživačima; spisak onih koji nisu imali sreće, poimence jedan za drugim, u laganom sledu preko jednog celog zida, iznad vitrina sa eksponatima. Zbirne brojke kazivale su istorijat: 2355 lansiranja (brojka se promenila u 2356, pa zatim u 2357 dok smo mi bili tamo; osetili smo podrhtavanje za vreme ova dva lansiranja), 841 uspešan povratak.
<BR>&nbsp;&nbsp;&nbsp;&nbsp;&nbsp;Stojeći pred tim "eksponatom", Klara i ja bismo gledali jedno u drugo, ali sam osetio stisak njene ruke u svojoj.
<BR>&nbsp;&nbsp;&nbsp;&nbsp;&nbsp;Na ovaj način, "uspešan" povratak bio je veoma neodređeno definisan. Broj je označavao da se određeni svemirski brod vratio. Ništa nije govorio o tome koliko članova posade je preživelo u dobrom stanju.
<BR>&nbsp;&nbsp;&nbsp;&nbsp;&nbsp;Posle toga smo otišli iz muzeja i nismo mnogo razgovarali uz put do uzlaznog okna.
<BR>&nbsp;&nbsp;&nbsp;&nbsp;&nbsp;Razmišljao sam o tome kako je tačno ono što mi je rekla Ema Foder: ljudskoj rasi je potrebno ono što mi, vasionski istraživači, možemo da joj damo. Veoma potrebno. Bilo je ljudi koji su gladovali, a tehnologija Hičija bi verovatno njihov život mogla da učini daleko snošljivijim, ukoliko istraživači odlaze u svemir i donose odande uzorke.
<BR>&nbsp;&nbsp;&nbsp;&nbsp;&nbsp;Čak i ako to staje nekoliko ljudskih života.
<BR>&nbsp;&nbsp;&nbsp;&nbsp;&nbsp;Čak i ako u te živote uračunamo i moj i Klarin. Da li bih ja želeo, pitao sam se, da moj sin - ako ikad budem imao sina - provede svoje detinjstvo onako kako sam ja proveo svoje?
<BR>&nbsp;&nbsp;&nbsp;&nbsp;&nbsp;Otpustili smo uzlazno uže na nivou Bejb i začuli neke glasove. Ja nisam na njih obratio pažnju. Upravo sam u sebi donosio odluku. "Klaro", rekao sam, slušaj. Hajde da..."
<BR>&nbsp;&nbsp;&nbsp;&nbsp;&nbsp;Ali Klara je gledala preko mog ramena. "Za ime božje!" uzviknula je. "Pogledaj ko je ovde!"
<BR>&nbsp;&nbsp;&nbsp;&nbsp;&nbsp;Ja se okretoh i videh kako Šiki, lepršajući u vazduhu, razgovara sa nekom devojkom, a onda shvatih sa zaprepašćenjem da je devojka Vila Forhend. Ona nam se javi, sa izrazom zbunjenosti i veselosti.
<BR>&nbsp;&nbsp;&nbsp;&nbsp;&nbsp;"Šta se dešava?" upitao sam. "Zar nisi upravo odletela - pre otprilike osam časova?"
<BR>&nbsp;&nbsp;&nbsp;&nbsp;&nbsp;"Deset", reče ona.
<BR>&nbsp;&nbsp;&nbsp;&nbsp;&nbsp;"Je l' se nešto desilo na brodu, pa ste morali da se vratite?" nagađala je Klara.
<BR>&nbsp;&nbsp;&nbsp;&nbsp;&nbsp;Vila se tužno osmehnu. "Baš ništa. bili smo i vratili se. Najkraći let zabeležen do sada: išla sam do Meseca."
<BR>&nbsp;&nbsp;&nbsp;&nbsp;&nbsp;"Zemljinog Meseca?"
<BR>&nbsp;&nbsp;&nbsp;&nbsp;&nbsp;"Baš tako." Izgledalo je kao da pokušava da obuzda smeh. Ili suze.
<BR>&nbsp;&nbsp;&nbsp;&nbsp;&nbsp;Šiki reče, tešeći je: "Sigurno će vam isplatiti bonus, Vila. Jednom je jedna posada stigla do Ganimeda i Korporacija im je isplatila pola miliona da između sebe podele."
<BR>&nbsp;&nbsp;&nbsp;&nbsp;&nbsp;Ona zavrte glavom. "Čak ni ja nisam toliko glupa, dragi Šiki. O, neku nagradu će nam dati. Ali to neće biti ni izdaleka dovoljno. Nama je potrebno više od toga." To je bilo ono što je neobično i pomalo iznenađujuće, kod Forhendovih: uvek je bilo "nama". Oni su očigledno bili vrlo tesno povezana porodica, mada o tome nisu voleli s drugima da razgovaraju.
<BR>&nbsp;&nbsp;&nbsp;&nbsp;&nbsp;Potapšah je u znak naklonosti i sažaljenja. "Šta ćeš da uradiš?"
<BR>&nbsp;&nbsp;&nbsp;&nbsp;&nbsp;Ona me pogleda iznenađeno. "Pa ja sam se već prijavila za drugi let, prekosutra."
<BR>&nbsp;&nbsp;&nbsp;&nbsp;&nbsp;"Pazi, pazi!" uzviknu Klara. "Moraćemo odjednom da ti priredimo dve časti! Bolje da počnemo odmah da se pripremamo..." A nekoliko sati kasnije, upravo pre nego što smo te noći zaspali, ona mi reče: "Ti si hteo nešto da mi kažeš baš pre nego što smo ugledali Vilu, je l' da?"
<BR>&nbsp;&nbsp;&nbsp;&nbsp;&nbsp;"Zaboravio sam", odvratih sanjivo. Nisam bio zaboravio. Znao sam šta je to bilo. Samo nisam više hteo to da kažem.
<BR>&nbsp;&nbsp;&nbsp;&nbsp;&nbsp;Bilo je dana kad sam gotovo dolazio dotle da zapitam Klaru da li hoće ponovo da poleti sa mnom. A bilo je dana kada bi se neki brod vratio sa dvoje-troje izgladnelih, dehidriranih preživelih, ili bez preživelih, ili kada bi se u određeno vreme na oglasnoj tabli pojavio spisak prošlogodišnjih letova označenih kao "letovi bez povratka". Takvih dana dolazio sam gotovo dotle da potpuno napustim Kapiju.
<BR>&nbsp;&nbsp;&nbsp;&nbsp;&nbsp;Većinu dana provodio sam prosto odlažući odluku. Što nije bilo mnogo teško. Bio je to prilčno prijatan život, istraživati Kapiju i uzajamno se istraživati. Klara je uzela kućnu pomoćnicu, jednu krupnu, plavokosu, mladu ženu iz rudnika hrane Karmarten, po imenu Hajva. Izuzimajući to što se hrana u tim velškim fabikama jednoćelijskih belančevina dobavljala iz uglja umesto iz uljnih škriljaca, svet iz koga je poticala bio je gotovo istovetan mome. Način na koji je odande pobegla nije bio zgoditak na lutriji, nego dve godine provedene u posadi nekog trgovačkog svemirskog broda. Ona čak nije imala mogućnosti da se vrati kući. Na Kapiji je pobegla s tog boda i za kaznu su joj uzeli novac na ime duga koji nije mogla da isplati. A nije mogla ni da krene u istraživanje, jer je pri onom jedinom lansiranju u životu stekla srčanu aritmiju koja se ponekad, činilo se, poboljšava, a ponekad je odvodila u Bolnički terminal na čitavih nedelju dana. Hajvin posao sastojao se u tome da s jedne strane kuva i čisti za Klaru i mene, a s druge da čuva devojčicu, Keti Frensis, kad je njen otac dežuran, a Klara nije želela da joj dete smeta. Klara je dosta para gubila u kockarnici i zbog toga, u stvari, nije mogla sebi da dozvoli da drži Hajvu, ali isto tako nije mogla sebi da dozvoli da "drži" mene.
<BR>&nbsp;&nbsp;&nbsp;&nbsp;&nbsp;Ono što nam je sa lakoćom odvraćalo pažnju od istine, bilo je to što smo se pretvarali jedan pred drugim, a ponekad i pred samim sobom, da se mi, u stvari, pripremamo, zaista propisno, za dan kada će se pojaviti onaj pravi let.
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;ORGANI ZA prodaju ili razmenu. Svi parni organi, prvoklasni. Potrebne zadnje srčane komore, leva gornja pretkomora, l. i d. komora, sa okolnim tkivom. Pozovite 88-703 radi podataka o vrsti tkiva.
<BR>&nbsp;&nbsp;&nbsp;&nbsp;&nbsp;IGRAČI "HNEFATAFLA", Šveđani ili Rusi. Veliki turnir Kapije. Takođe dajem časove. 88-122.
<BR>&nbsp;&nbsp;&nbsp;&nbsp;&nbsp;PRIJATELJ iz Toronta voleo bi da mu napišete kako je tamo gore. Adresa Toni, 955 Zaliv, TorOntCan M5S 2A3.
<BR>&nbsp;&nbsp;&nbsp;&nbsp;&nbsp;POTREBNO MI JE da se isplačem. Ja ću vama pomoći da otkrijete izvor svoje patnje. Pozovite 88-622.
<BR>
<BR>&nbsp;&nbsp;&nbsp;&nbsp;&nbsp;To nije bilo teško. Mnogi pravi vasionski istraživači činili su to isto, između dva leta. Postojala je jedna grupa koja je sebe nazivala "Tragači za Hičijima", koja se sastajala sredom uveče; osnovao ju je istraživač po imenu Sem Kehejn, na okupu su je održali drugi, dok je on bio na putu koji je ispao neuspeo; Sem joj se sada ponovo priključio između dva leta, čekajući da se dva člana njegove posade vrate u formu za sledeće putovanje. (Između ostalog, oni su zaradili skorbut, prouzrokovan kvarom u hladnjaku za hranu). Sem i njegovi prijatelji bili su "topla braća" i očigledno su održavali jednu trajnu trostruku vezu, ali to nije uticalo na njihovo interesovanje za nauku o Hičijima. Sem je obezbedio trake sa svim predavanjima sa nekoliko kurseva iz kosmičke biologije iz rezervata u istočnom Teksasu, gde je profesor Hegramet stekao ugled kao najveći svetski autoritet u oblasti izučavanja Hičija. Naučio sam mnoge stvari koje nisam znao, mada je glavna činjenica, da postoji daleko više pitanja u vezi s Hičijima nego što ima odgovora, bila svima dobro poznata.
<BR>&nbsp;&nbsp;&nbsp;&nbsp;&nbsp;A pridružili smo se i grupi za održavanje fizičke kondicije, u kojoj smo radili vežbe za jačanje mišića, koje možete izvoditi tako da ne pomerate nijedan ud više od desetak santimetara, i trenirali masažu, što je bilo i zabavno i korisno. Verovatno je bilo korisno, ali je naročito bilo zabavno, posebno u seksualnom smislu. Klara i ja smo naučili da jedan drugom radimo neke neverovatne stvari na telu. Išli smo na jedan tečaj kuvanja (mnogo možete da poboljšate ovdašnju standardnu ishranu ako dodajete određene začine i trave). Nabavili smo nešto traka sa jezičkim kursevima, u slučaju da krenemo napolje sa ljudima koji ne govore engleski, i vežbali zajedno "šoferski" italijanski i grčki. Oni su imali dozvolu da koriste teleskope na Kapiji, pa smo tako provodili dosta vremena posmatrajući Zemlju i Veneru iz položaja izvan ravni ekliptike. Frensi Ereira bi dolazio u tu grupu kad je mogao da se izvuče s broda. Klari se on dopadao, a i meni, i tako smo navikli da popijemo nešto u našim - odnosno, u Klarinim sobama, ali ja sam i inače u njima provodio puno vremena - zajedno sa njim posle sastanaka sa grupom. Frensi se veoma, gotovo požudno, interesovao za stvari koje se nalaze tamo napolju. Znao je sve o kvazarima i crnim rupama i Sajfertovim galaskijama, da i ne pominjem stvari kao što su dvojne zvezde ili nove. Često smo zamišljali kako bi moglo izgledati kad bi se u misiji stiglo do granice gravitacione sfere neke supernove. To bi se moglo desiti. Bilo je poznato da su se Hičiji interesovali za posmatranje astrofizičkih pojava iz neposredne blizine. Neki od njihovih letova bili su programirani tako da posadu dovedu u blizinu zanimljivih pojava, a jedna proto-supernova je svakako zanimljiva pojava. Samo od tada je prošlo strašno mnogo vremena i ta supernova možda više nije bila "proto".
<BR>&nbsp;&nbsp;&nbsp;&nbsp;&nbsp;"Pitam se", reče Klara, smešeći se da bi pokazala da iznosi samo apstraktnu mogućnost, "da li se tako nešto nije možda dogodilo na nekim misijama bez povratka."
<BR>&nbsp;&nbsp;&nbsp;&nbsp;&nbsp;"To je statistički apsolutno sigurno", kazao je Frensi, takođe smešeći se, kako bi pokazao da prihvata pravila igre. Vežbao je da govori engleski, koji mu je već bio sasvim pristojan; sada je govorio gotovo bez naglaska. Takođe je znao nemački, ruski i prilično dobro veći broj romanskih jezika koji su bili slični njegovom portugalskom, što smo otkrili kad smo probali da reprodukujemo neke konverzacije s traka i utvrdili da nas on bolje razume nego što smo se Klara i ja međusobno razumeli. "Pa ipak, ljudi idu."
<BR>&nbsp;&nbsp;&nbsp;&nbsp;&nbsp;Klara i ja nismo ništa odgovorili neko vreme, a onda se ona zasmejala. "Neka idu", kazala je.
<BR>&nbsp;&nbsp;&nbsp;&nbsp;&nbsp;Ja sam brzo ubacio: "To zvuči kao da vi sami želite da idete, Frensi."
<BR>&nbsp;&nbsp;&nbsp;&nbsp;&nbsp;"Zar ste ikada u to sumnjali?"
<BR>&nbsp;&nbsp;&nbsp;&nbsp;&nbsp;"Pa, u stvari jesam. Hoću da kažem, vi ste u brazilskoj mornarici. Ne možete tek tako da odletite, zar ne?"
<BR>&nbsp;&nbsp;&nbsp;&nbsp;&nbsp;On me ispravi: "Mogu da uzletim u bilo koje vreme. Samo posle toga jednostavno ne mogu da se vratim u Brazil."
<BR>&nbsp;&nbsp;&nbsp;&nbsp;&nbsp;"I zar biste to žrtvovali?"
<BR>&nbsp;&nbsp;&nbsp;&nbsp;&nbsp;"Žrtvovao bih sve", odgovorio mi je.
<BR>&nbsp;&nbsp;&nbsp;&nbsp;&nbsp;"Čak..." navaljivao sam ja, "i ako postoji opasnost da se ne vratite, ili da se upetljate kao posada broda koji se danas vratio?" To je bila jedna "petica" koja se spustila na neku planetu pokrivnu nekakvim biljkama nalik na otrovni bršljan. Bilo je to gadno putovanje, kako smo čuli.
<BR>&nbsp;&nbsp;&nbsp;&nbsp;&nbsp;"Da, naravno", odvratio je on.
<BR>&nbsp;&nbsp;&nbsp;&nbsp;&nbsp;Klara je postala nestrpljiva. "Mislim", rekla je, "da sad hoću na spavanje."
<BR>&nbsp;&nbsp;&nbsp;&nbsp;&nbsp;U tonu njenog glasa postojala je dodatna poruka. Pogledao sam je i rekao: "Otpratiću te do sobe."
<BR>&nbsp;&nbsp;&nbsp;&nbsp;&nbsp;"Nije potrebno, Bobe."
<BR>&nbsp;&nbsp;&nbsp;&nbsp;&nbsp;"Ipak ću te otpratiti", rekao sam, prenebregnuvši poruku. "Laku noć, Frensi. Videćemo se iduće nedelje."
<BR>&nbsp;&nbsp;&nbsp;&nbsp;&nbsp;Klara je već bila na pola puta do nizlaznog okna i ja sam morao da požurim da bih je stigao. Uhvatio sam se za uže i doviknuo naniže: "Ako ti to stvarno želiš, otići ću u svoju sobu."
<BR>&nbsp;&nbsp;&nbsp;&nbsp;&nbsp;Nije pogledala naviše, ali nije isto tako kazala da to želi, pa sam tako izišao na njenom nivou i krenuo za njom ka njenom stanu. Keti je čvrsto spavala u drugoj sobi, Hajva je dremala nad holodiskovima u našoj spavaćoj sobi. Klara posla devojku kući i uđe da proveri da li se dete udobno smestilo. Ja sam seo na ivicu kreveta, čekajući je.
<BR>&nbsp;&nbsp;&nbsp;&nbsp;&nbsp;"Možda treba da dobijem menzis", reče Klara kad se vratila. "Izvini, osećam prosto da sam razdražljiva."
<BR>&nbsp;&nbsp;&nbsp;&nbsp;&nbsp;"Otići ću ako to želiš."
<BR>&nbsp;&nbsp;&nbsp;&nbsp;&nbsp;"Isuse! Prestani s tim, Bobe!" Zatim je sela pored mene i naslonila se na mene kako bih mogao da je zagrlim. "Keti je tako slatka", rekla je potom, gotovo čežnjivo.
<BR>&nbsp;&nbsp;&nbsp;&nbsp;&nbsp;"Ti bi želela da imaš svoje dete, je l'tako?"
<BR>&nbsp;&nbsp;&nbsp;&nbsp;&nbsp;"Imaću ja svoje dete." Zavalila se, povlačeći i mene za sobom. "Samo bih volela da znam kad će to biti, to je sve. Potrebno mi je mnogo više novaca nego što imam da bih detetu mogla da pružim pristojan život. A nisam sve mlađa i mlađa."
<BR>&nbsp;&nbsp;&nbsp;&nbsp;&nbsp;Ležali smo tako nekoliko trenutaka, a onda sam joj prošaputao u kosu: "I ja to želim, Klaro."
<BR>&nbsp;&nbsp;&nbsp;&nbsp;&nbsp;Uzdahnula je. "Zar misliš da ne znam?" Onda se izvila i uspravila. "Ko je to?"
<BR>&nbsp;&nbsp;&nbsp;&nbsp;&nbsp;Neko je grebao na vratima. Vrata nisu bila zaključana; nikad ih nismo zaključavali. Ali isto tako niko nikada nije dolazio bez poziva, a ovoga puta se to dogodilo.
<BR>&nbsp;&nbsp;&nbsp;&nbsp;&nbsp;"Sterling!" reče Klara iznenađeno. Onda se setila šta je red: "Bobe, ovo je Sterling Frensis, Ketin otac. Bob Brodhed."
<BR>&nbsp;&nbsp;&nbsp;&nbsp;&nbsp;"Zdravo", reče on. Bio je znatno stariji nego što sam mislio da će biti otac one devojčice i mnogo više iscrpen nego što se činilo prirodno. "Klaro", rekao je, "vodim Keti natrag kući sledećim brodom. Mislim da će to biti večeras, ako se ne ljutite. Ne želim da ona to slučajno dozna od nekog drugog."
<BR>&nbsp;&nbsp;&nbsp;&nbsp;&nbsp;Klara ispruži ruku da me uhvati, ne gledajući u mene. "O čemu da dozna?"
<BR>&nbsp;&nbsp;&nbsp;&nbsp;&nbsp;"O svojoj majci." Frensi protrlja rukom oči, zatim reče: "Oh, zar niste čuli? Džen je mrtva. Njen brod se vratio pre nekoliko sati. Svi četvoro koji su bili u kapsuli za spuštanje pretvorili su se u nekakvu spužvastu masu; naduli su se i umrli. Video sam njen leš. Izgleda..." Zastao je. "Osoba koje mi je stvarno žao", nastavio je, "to je Anali. Ona je ostala na orbiti, dok su se ostali spustili na površinu, i ona je donela Dženin leš. Čini mi se da je nekako poremetila. Čemu to? Za Džen je ionako bilo prekasno... Sve u svemu, mogla je da vrati samo dve osobe, toliko je mesta bilo u frižideru, a razume se, njena hrana..." Ponovo je zastao, i ovoga puta izgledalo je da nije u stanju ništa više da kaže.
<BR>&nbsp;&nbsp;&nbsp;&nbsp;&nbsp;Ja sam ostao da sedim na ivici postelje, dok mu je Klara pomagala da probude dete i uviju ga u nešto, kako bi ga on odneo u svoj stan. U njihovom odsustvu, potražio sam nekoliko informacija preko PV prijemnika i vrlo pažljivo ih proučio. Pre nego što se Klara vratila, isključio sam PV i seo prekrštenih nogu na krevet, duboko se zamislivši.
<BR>
<BR>&nbsp;&nbsp;&nbsp;&nbsp;&nbsp;BELEŠKA O ZADNJICI HIČIJA
<BR>&nbsp;&nbsp;&nbsp;&nbsp;&nbsp;Profesor Hegramet. Mi nemamo pojma kako su Hičiji izgledali i možemo samo da se poslužimo logičkim zaključivanjem. Verovatno je da su bili dvonošci. Njihova oruđa prilično dobro odgovaraju ljudskim rukama, što znači da su verovatno imali ruke. Ili nešto nalik na ruke. Izgleda da su opažali manje više iste boje u spektru kao i mi. Mora biti da su bili manji rastom od nas - recimo, sto pedeset santimetara, ili manje. I imali su čudne zadnjice.
<BR>&nbsp;&nbsp;&nbsp;&nbsp;&nbsp;Pitanje. Kako to mislite, čudne zadnjice?
<BR>&nbsp;&nbsp;&nbsp;&nbsp;&nbsp;Profesor Hagramet. Pa, evo, da li ste ikada pogledali pilotsko sedište u brodu Hičija? Ono se sastoji od dva komada metala spojena u obliku slova V. U njemu ne biste mogli da sedite deset minuta a da vam se ne otkine parče "sedala". Zbog toga mi preko njih moramo da postavljamo jedno sedište s gurtnama. Ali taj dodatak su napravili ljudi. Hičiji tako nešto uopšte nisu imali.
<BR>&nbsp;&nbsp;&nbsp;&nbsp;&nbsp;Znači da su njihova tela morala biti manje-više nalik na telo ose, kod koje ovaj veliki donji trbuh visi, odnosno proteže se isod bedara, između nogu.
<BR>&nbsp;&nbsp;&nbsp;&nbsp;&nbsp;Pitanje. Da li to znači da su možda imali žaoke kao ose?
<BR>&nbsp;&nbsp;&nbsp;&nbsp;&nbsp;Profesor Hagramet. Žaoke. Ne. Ja mislim da nisu. Ali možda. A možda su imali polne organe samoga đavola.
<BR>
<BR>&nbsp;&nbsp;&nbsp;&nbsp;&nbsp;"Gospode bože", uzviknu ona zlovoljno. "Ova noć je grozomorna." Sela je na sasvim drugi kraj kreveta. "Posle svega ne spava mi se", kazala je. "Možda ću da odem gore da dobijem koji dolar na ruletu."
<BR>&nbsp;&nbsp;&nbsp;&nbsp;&nbsp;"Hajde da ne idemo", rekao sam ja. Prethodne noći sedeo sam pored nje tri sata, dok je prvo dobila deset hiljada dolara, zatim izgubila dvadeset. "Imam bolju ideju. Hajde da krenemo napolje."
<BR>&nbsp;&nbsp;&nbsp;&nbsp;&nbsp;Ona se okrete da bi me pogledala u oči, tako brzo da je za trenutak poletela naviše iz kreveta. "Šta?"
<BR>&nbsp;&nbsp;&nbsp;&nbsp;&nbsp;"Hajde da idemo napolje."
<BR>&nbsp;&nbsp;&nbsp;&nbsp;&nbsp;Ona za čas zatvori oči i, ne otvarajući ih, zapita: "Kada?"
<BR>&nbsp;&nbsp;&nbsp;&nbsp;&nbsp;"Let 29-40. 'Petica', a ima dobru posadu; Sem Kehejn i njegovi momci. Oni su sad svi oporavljeni, a potrebno im je još dvoje da popune posadu."
<BR>&nbsp;&nbsp;&nbsp;&nbsp;&nbsp;Prevlačila je prstima po kapcima, zatim je otvorila oči i pogledala me. "Pa, Bobe, zaista imaš zanimljiv predlog." Na zidovima načinjenim od Hiči-metala bili su zastori koji su zamračivali sobu za spavanje, a ja sam ih bio spustio; ali čak i u toj škiljavoj polutami mogao sam da vidim kako izgleda. Preplašena. Pa ipak, kazala je: "To nisu loši momci. Kako se ti slažeš sa peškirima?"
<BR>&nbsp;&nbsp;&nbsp;&nbsp;&nbsp;"Ja njih ostavljam na miru, oni mene ostavljaju na miru. Pogotovu kad imam tebe."
<BR>&nbsp;&nbsp;&nbsp;&nbsp;&nbsp;"Hm", reče ona, a zatim dopuza do mene, obavi ruke oko mene, povuče me i zari mi glavu u vrat. "Zašto da ne?" rekla je tako tiho da prvo nisam bio siguran da sam je čuo.
<BR>&nbsp;&nbsp;&nbsp;&nbsp;&nbsp;Kad sam postao siguran, uhvatio me je strah. Uvek je postojala mogućnost da će ona reći "ne". Tako bih se izvukao. Osećao sam kako drhtim, ali sam uspeo da izgovorim: "Onda ćemo se prijaviti ujutru?"
<BR>&nbsp;&nbsp;&nbsp;&nbsp;&nbsp;Ona zavrte glavom. "Ne", rekla je, prigušenim glasom. Osetio sam da drhti isto koliko i ja. "Hajde na piezofon, Bobe. Sad ćemo se prijaviti. Pre nego što se predomislimo."
<BR>&nbsp;&nbsp;&nbsp;&nbsp;&nbsp;Sledećeg dana napustio sam posao, spakovao svoje stvari u kofere u kojima sam ih bio doneo i predao ih na čuvanje Šikiju, koji je na licu imao setan izraz. Klara je napustila službu u školi i otpustila devojku - koja je izgledala ozbiljno zabrinuta - ali se nije pobrinula da se spakuje. Bilo joj je preostalo puno novaca, zaista puno. Platila je kiriju unapred za obe sobe i ostavila sve onako kako je bilo.
<BR>&nbsp;&nbsp;&nbsp;&nbsp;&nbsp;Imali smo oproštajnu večeru, razume se. Nisam zapamtio nijednu jedinu osobu koja je bila prisutna.
<BR>&nbsp;&nbsp;&nbsp;&nbsp;&nbsp;A zatim, sasvim iznenada, već smo se uvukli u kapsulu, sišli u kabinu glavnog broda, dok je Sem Kehejn metodično proveravao komandne uređaje. Zatvorili se hermetički u našoj čauri. Stavili u pokret automatski programator.
<BR>&nbsp;&nbsp;&nbsp;&nbsp;&nbsp;A potom se osetio trzaj, pa propadanje, pa lebdenje, pre nego što su raketni nosači bili odbačeni, i mi uzletesmo.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
