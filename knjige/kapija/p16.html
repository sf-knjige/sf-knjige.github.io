<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Posle četrdeset šest dana putovanja brzinom većom od brzine svetlosti brod je smanjio brzinu tako da je izgledalo kao da se uopšte ne krećemo: ušli smo na kružnu putanju, oko nečega, i svi motori su prestali da rade.
<BR>&nbsp;&nbsp;&nbsp;&nbsp;&nbsp;Zaudarali smo do neba i bili smo neverovatno siti jedni drugih, ali smo se svi sjatili oko video-ekrana, držeći se pod ruku, kao najstrasniji ljubavnici, na nultoj sili teže, gledajući unezvereno u sunce koje je bilo pred nama. To je bila neka veća i narandžastija zvezda od Sunca; ili je bila veća ili smo joj mi bili bliže od jedne astronomske jedinice; ali sama zvezda nije bila ta oko koje smo se nalazili na kružnoj putanji. Naša glavna planeta bila je jedan gasoviti džin sa jednim velikim mesecom, koji je opet bio upola manji od Meseca.
<BR>&nbsp;&nbsp;&nbsp;&nbsp;&nbsp;Ni Klara ni momci nisu razdragano vikali i klicali, pa sam zato sačekao koliko sam mogao da izdržim i onda zapitao: "U čemu je stvar?"
<BR>&nbsp;&nbsp;&nbsp;&nbsp;&nbsp;Klara je odgovorila rasejano, "Sumnjam da na ovo možemo da sletimo." Nije izgledala razočarana. Nije izgledalo da joj je to uopšte važno.
<BR>&nbsp;&nbsp;&nbsp;&nbsp;&nbsp;Sem Kehejn ispusti jedan dugačak, jedva čujan uzdah kroz bradu i reče: "Dobro. Prvo i prvo, treba da dobijemo nekoliko jasnih spektara. To ćemo uraditi Bob i ja. Vi ostali počnite da ispitujete da li ima znakova Hičija."
<BR>&nbsp;&nbsp;&nbsp;&nbsp;&nbsp;"Teško", reče neko iz grupe, ali tako tiho da nisam bio siguran ko je to bio. Mogla je da bude čak i Klara. Hteo sam još nešto da zapitam, ali sam imao utisak da ako zapitam zašto se ne raduju, neko od njih može da mi odgovori, a meni se odgovor neće dopasti. Zato sam se provukao za Semom u lender i nas dvojica se sudarismo dok smo navlačili šlemove, proveravali rančani uređaj za obezbeđenje životnih uslova i komunikacije i sve hermetički zatvorili. Sem mi mahnu da uđem u pneumatički hodnik; začuo sam kako pumpe munjevito isisavaju vazduh i tada me jedan preostali dašak oduva napolje u svemirsko prostranstvo, pošto su se vrata hodnika otvorila.
<BR>&nbsp;&nbsp;&nbsp;&nbsp;&nbsp;Za trenutak osetio sam pravu pravcatu grozu, sasvim sam usred prostora u kome nijedno ljudsko biće nikada nije bilo, užasnut pri pomisli da sam zaboravio da pričvrstim uže. Ali nisam to ni morao da uradim; magnetna kopča skliznula je sama na svoje mesto i ja stigoh do kraja užeta, snažno ga povukoh i počeh lagano da se vraćam ka brodu.
<BR>&nbsp;&nbsp;&nbsp;&nbsp;&nbsp;Pre nego što sam donde stigao i Sem je izišao i kružno je lebdeo prema meni. Uspesmo da se uzajamno ščepamo i počesmo da se nameštamo kako bismo fotografisali.
<BR>&nbsp;&nbsp;&nbsp;&nbsp;&nbsp;Sem je gestikulirao u pravcu jedne tačke između džinovskog gasovitog diska u obliku tanjira i do bola sjajnog narandžastog sunca i ja rukavicama zaklonih oči dok nisam ugledao šta mi pokazuje: M-31 u Andromedi. Naravno, ovo odakle mi posmatramo ne nalazi se u sazvežđu Andromede. Unaokolo se nije videlo ništa nalik na Andromedu, ili, što se toga tiče, nalik na bilo koje drugo sazvežđe koje sam ikad video. Ali M-31 je tako velika i tako sjajna skupina da je možete razabrati čak i sa Zemljine površine, kad smog nije suviše gust, kao zvezdanu prašinu spiralnog oblika. To je najsjajnija od svih spoljnih galaksija, koju možete prilično dobro prepoznati sa gotovo svakog mesta do koga brod Hičija može da stigne. Pomoću malog uveličavanja možete sa sigurnošću ustanoviti da ima spiralan oblik, a to možete i da proverite poređenjem sa manjim galaksijama koje se nalaze otprilike u istom smeru posmatranja.
<BR>&nbsp;&nbsp;&nbsp;&nbsp;&nbsp;Dok sam ja hvatao u objektiv M-31, Sem je to isto radio sa Magelanovim oblacima, odnosno sa onima što je on mislio da su Magelanovi oblaci. (Tvrdio je da je identifikovao Južni Doradus). Obojica počesmo da snimamo teodolitskom kamerom. Svrha svega ovoga, naravno, jeste da omogućimo naučnicima koji rade za Korporaciju da uz pomoć triangulacije odrede gde smo bili. Možda se pitate da li im je do toga stvarno stalo, ali jeste; toliko mnogo da vam prema propisima ne pripada nikakav bonus za naučni doprinos ukoliko ne napravite kompletnu seriju snimaka. Možda ste pomislili da oni mogu da odrede gde smo bili na osnovu snimaka koje načinimo kroz prozore dok letimo brzinom većom od svetlosti. To ne ide tako. Mogu da utvrde glavni pravac pritiska, ali posle prvih nekoliko svetlosnih godina sve je teže i teže pratiti trag prepoznatljivih zvezda, a ne bi se reklo da se let odvija pravolinijski; neki pričaju da on sledi nekakvu nabrčkanu konfiguraciju u zakrivljenom kosmičkom prostoru.
<BR>&nbsp;&nbsp;&nbsp;&nbsp;&nbsp;Bilo kako bilo, mudronje koriste sve do čega mogu da dođu - uključujući i merenje u vezi sa rotacionim pomeranjem Magelanovih oblaka i pravcem u kome se pomeraju. A znate li čemu to? Zato što na osnovu toga može da se odredi koliko smo svetlosnih godina od njih udaljeni, pa prema tome koliko smo duboko zašli u Galaksiju. Oblaci načine rotaciju za otprilike osamdeset miliona godina. Pažljivim ucrtavanjem u kartu mogu se prikazati promene u jednom delu u toku dva-tri miliona godina - recimo, razlike u kretanju od otprilike sto pedeset svetlosnih godina.
<BR>&nbsp;&nbsp;&nbsp;&nbsp;&nbsp;S obzirom da sam slušao Semova predavanja, mogu da kažem da sam se prilično zainteresovao za takve stvari. Zapravo, dok sam snimao i pokušavao da pogodim kako će te slike na Kapiji protumačiti, gotovo sam bio zaboravio da treba da se bojim. I gotovo, na baš sasvim, bio sam zaboravio da postaje jasno da će ovo putovanje, preduzeto uz ulaganje tako mnogo hrabrosti, ispasti jedno veliko ništa.
<BR>
<BR>&nbsp;&nbsp;&nbsp;&nbsp;&nbsp;Ali jeste bilo jedno veliko ništa.
<BR>&nbsp;&nbsp;&nbsp;&nbsp;&nbsp;Hem zgrabi od Sema trake sa snimcima pretrage neba čim smo se vratili na brod i stavi ih u skener. Prvi snimak je pokazivao samu planetu. Ni na jednoj traci elektromagnetnog spektra nije se pojavilo ništa što bi nagoveštavalo radijaciju koja potiče od artefakata.
<BR>&nbsp;&nbsp;&nbsp;&nbsp;&nbsp;Onda je počeo da traži druge planete. To je išlo sporo čak i u automatskom skeneru, a verovatno je postojalo čitavo tuce planeta koje nismo mogli da ugledamo za ono vreme koje smo tamo proveli (ali to i nije bilo važno, jer ako nismo mogli da ih ugledamo onda su one ionako suviše daleko da do njih dospemo). Hem je ovo radio na taj način što je na spektrogramu pronalazio kritične znakove koji potiču od zračenja glavne zvezde, a zatim je programirao skener i utvrđivao njene refleksije. Otkrio je pet nebeskih objekata. Ispalo je da su dva od ovih objekata zvezde sa sličnim spektrom. Ostala tri su bile planete, u redu, koje, međutim, isto tako nisu pokazivale zračenje izazvano artefaktima.
<BR>&nbsp;&nbsp;&nbsp;&nbsp;&nbsp;Tako je preostao samo jedan veliki mesec gasovitog džina.
<BR>&nbsp;&nbsp;&nbsp;&nbsp;&nbsp;"Ispitaj ga podrobno", zapovedi Sem.
<BR>&nbsp;&nbsp;&nbsp;&nbsp;&nbsp;Mohamed progunđa: "Ne izgleda naročito dobro."
<BR>&nbsp;&nbsp;&nbsp;&nbsp;&nbsp;"Ne tražim tvoje mišljenje, samo želim da uradiš ono što ti kažem. Ispitaj ga podrobno."
<BR>&nbsp;&nbsp;&nbsp;&nbsp;&nbsp;"Naglas, molim", dodade Klara. Hem je pogleda iznenađeno, možda zbog onog "molim", ali učini kako je kazala.
<BR>&nbsp;&nbsp;&nbsp;&nbsp;&nbsp;Pritisnu jedno dugme i reče: "Znakovi za kodirano elektromagnetsko zračenje." Jedna lagana sinusoida pojavi se na ekranu skenera, zaigra gore-dole za trenutak, a zatim se pretvori u pravu, apsolutno nepokretnu liniju.
<BR>&nbsp;&nbsp;&nbsp;&nbsp;&nbsp;"Negativno", reče Ham. "Nenormalne promene temperature u odnosu na vreme."
<BR>&nbsp;&nbsp;&nbsp;&nbsp;&nbsp;Ovako nešto za mene je bilo novo. "Šta znači nenormalne promene temperature u odnosu na vreme?" upitao sam.
<BR>&nbsp;&nbsp;&nbsp;&nbsp;&nbsp;"Kao kad nešto postaje toplije posle zalaska sunca", odgovori Klara nestrpljivo. "Dakle?"
<BR>&nbsp;&nbsp;&nbsp;&nbsp;&nbsp;Ali i ova linija je bila prava. "Ni ovde nema ništa", reče Hem. "Površinski metal sa visokim albedom?"
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;SVIRANJE NA RIKORDERU, dajem časove ili sviram na zabavama. 87-429.
<BR>&nbsp;&nbsp;&nbsp;&nbsp;&nbsp;BOŽIĆ se približava! Setite se svojih dragih kod kuće i pošaljite im maketu od Hiči-plastike koja predstavlja autentičnu kopiju Kapije ili Kapije Dva; kad je podignete videćete ljubak prizor snežne vejavice od autentične svetlucave prašine sa Peginog Sveta. Hologrami sa raznim pejzažima, rukom ugravirane kosmonautske narukvice za omladinu, razni drugi pokloni. 88-542.
<BR>&nbsp;&nbsp;&nbsp;&nbsp;&nbsp;IMATE LI sestru, kćer, prijateljicu dole na Zemlji? Želeo bih da se dopisujem. Krajnji cilj brak. 86-032.
<BR>
<BR>&nbsp;&nbsp;&nbsp;&nbsp;&nbsp;Spora sinusoida, onda ništa. "Hm", reče Hem. "Ha... Ostali znaci ovde nisu potrebni; neće biti metana, pošto nema atmosfere, i tako dalje. Šta ćemo da radimo, gazda?"
<BR>&nbsp;&nbsp;&nbsp;&nbsp;&nbsp;Sem otvori usta da nešto kaže, ali Klara ga preduhitri. "Izvini, molim te", reče strogo, "ali šta podrazumevaš pod 'gazda'?"
<BR>&nbsp;&nbsp;&nbsp;&nbsp;&nbsp;"Oh, zaveži", odbrusi Hem nestrpljivo. "Seme?"
<BR>&nbsp;&nbsp;&nbsp;&nbsp;&nbsp;Kehejn pogleda Klaru, smešeći se popustljivo. "Ako želiš nešto da kažeš, samo reci", ponudi joj on. "Što se mene tiče, ja mislim da treba da uđemo na kružnu putanju oko ovog meseca."
<BR>&nbsp;&nbsp;&nbsp;&nbsp;&nbsp;"Čisto traćenje goriva!" obrecnu se Klara. "Ja mislim da je to koješta."
<BR>&nbsp;&nbsp;&nbsp;&nbsp;&nbsp;"Imaš li neku bolju ideju?"
<BR>&nbsp;&nbsp;&nbsp;&nbsp;&nbsp;"Šta znači 'bolju'? Šta bi bio razlog?"
<BR>&nbsp;&nbsp;&nbsp;&nbsp;&nbsp;"Pa eto", odvrati Sem odmereno, "još nismo osmotrili ceo mesec. On rotira prilično polako. Mogli bismo da se spustimo u lenderu i da ga pogledamo; možda se čitav jedan Hiči-grad nalazi s druge strane."
<BR>&nbsp;&nbsp;&nbsp;&nbsp;&nbsp;"Teško", frknu Klara, gotovo jedva čujno, razrešavajući tako pitanje koje je neko već jednom postavio. Momci nisu ni čuli. Sva trojica su se već uputila ka lenderu, ostavljajući Klaru i mene same u kabini broda.
<BR>&nbsp;&nbsp;&nbsp;&nbsp;&nbsp;Klara se izgubi u toalet. Ja pripalih cigaretu, gotovo poslednju koju sam imao, i počeh da duvam manje paperjaste kolutove kroz veće paperjaste kolutove ispred njih, koji su lebdeli nepokretno u nepokretnom vazduhu. Brod se lagano ljuljao i ja ugledah najpre kako daleki, smeđi disk meseca planete klizi naviše preko ekrana, a trenutak kasnije sasvim mali, sjajan hidrogenski plamen iz lendera koji je išao prema njemu. Zapitao sam se šta ću da uradim ako njima nestane goriva, ili ako se sruše, ili pretrpe neki kvar. Ja bih ih u tom slučaju ostavio tamo zauvek, eto šta bih uradio. Ono što nisam znao bilo je da li ću imati hrabrosti da uradim ono što treba da uradim.
<BR>&nbsp;&nbsp;&nbsp;&nbsp;&nbsp;Ovo se stvarno činilo kao grozno, besmisleno rasipanje ljudskih života.
<BR>&nbsp;&nbsp;&nbsp;&nbsp;&nbsp;Šta smo tražili ovde? Putujući stotinama ili hiljadama svetlosnih godina, da bismo sebi iskidali srce?
<BR>&nbsp;&nbsp;&nbsp;&nbsp;&nbsp;Uhvatih sebe kako se držim za grudi, kao da je ova metafora stvarna. Pljunuh na opušak cigarete da bih ga ugasio i zgnječih ga u vreću za smeće. Male trunke pepela lebdele su na mestu gde sam ih, ne razmišljajući, otresao, ali nije mi bilo do toga da ih sada lovim. Posmatrao sam kako se veliki, pegavi srp planete okreće u uglu ekrana i divio mu se kao kakvom umetničkom predmetu; žućkasto-zelen do ivice osvetljene strane, amorfno crn u ostalom delu, tako da je tu zamračivao zvezde. Moglo se videti gde počinju spoljašnji, tanji delovi atmosfere po malobrojnim sjajnim zvezdama koje su treperavo provirivale, ali je uglavnom bila toliko gusta da se kroz nju ništa nije moglo videti. Razume se, nije bilo govora da se spustimo na njenu površinu, čak i ako ima čvrstu površinu, ona bi bila prekrivena takvom količinom gustog gasa da tamo nikako ne bismo mogli preživeti. Ljudi iz Korporcije pričali su kako će sagraditi specijalan tip kapsule za pristajanje, koja bi se mogla probiti kroz atmosferu planete kao što je Jupiter, a možda će jednog dana to i učiniti; ali ne dovoljno brzo da nama sad pomognu.
<BR>&nbsp;&nbsp;&nbsp;&nbsp;&nbsp;Klara je još bila u toaletu.
<BR>&nbsp;&nbsp;&nbsp;&nbsp;&nbsp;Ja rastegoh svoju ležaljku s kraja na kraj kabine, uvukoh se u nju spustih glavu i zaspah.
<BR>&nbsp;&nbsp;&nbsp;&nbsp;&nbsp;Četiri dana kasnije oni se vratiše. Praznih ruku.
<BR>&nbsp;&nbsp;&nbsp;&nbsp;&nbsp;Dred i Hem su bili smrknuti, prljavi i razdražljivi; Sem Kehejn je izgledao sasvim veseo. Time me nije obmanuo; da su našli bilo šta od vrednosti, obavestili bi nas preko radio-veze. Ali bio sam radoznao. "Kakav je rezultat, Seme?"
<BR>&nbsp;&nbsp;&nbsp;&nbsp;&nbsp;"Gola nula", odvrati on. "Samo stenje, nisam mogao da ukibim ništa zbog čega je bilo vredno spuštati se na površinu. Ali imam ideju."
<BR>&nbsp;&nbsp;&nbsp;&nbsp;&nbsp;Klara nam priđe, gledajući ljubopitljivo u Sema. Ja sam gledao u ostalu dvojicu; izgledali su tako kao da znaju kakvu ideju ima Sem, ali im se ona nije dopadala.
<BR>&nbsp;&nbsp;&nbsp;&nbsp;&nbsp;"Znate", reče on, "ova zvezda je dvojna."
<BR>&nbsp;&nbsp;&nbsp;&nbsp;&nbsp;"Kako se to raspoznaje?" upitao sam ja.
<BR>&nbsp;&nbsp;&nbsp;&nbsp;&nbsp;"Uključio sam antene. Videli ste onu veliku plavu cicu tamo..." On se osvrnu, zatim se zacereka. "Ovaj, ne znam s koje strane se sada nalazi, ali je bila u blizini planete kad smo počeli da snimamo. Elem, činilo se da je blizu, pa sam je osmatrao na zahvatnicama, a oni su pokazivali tako pravilno kretanje da nisam mogao da verujem. Sigurno je u pitanju binarni sistem, čija je glavna zvezda ovde; do njenog parnjaka može da ima najviše pola svetlosne godine."
<BR>&nbsp;&nbsp;&nbsp;&nbsp;&nbsp;"Mogla bi biti lutalica, Seme", reče Hem Tajeh. "To sam ti već rekao. Prosto zvezda koja noću prolazi."
<BR>&nbsp;&nbsp;&nbsp;&nbsp;&nbsp;Kehejn slegnu ramenima. "Čak i da je tako. Blizu je."
<BR>&nbsp;&nbsp;&nbsp;&nbsp;&nbsp;Klara upade: "Postoji li neka planeta?"
<BR>&nbsp;&nbsp;&nbsp;&nbsp;&nbsp;"Ne znam", priznade on. "Pričekaj malo - eno je, čini mi se."
<BR>&nbsp;&nbsp;&nbsp;&nbsp;&nbsp;Svi pogledasmo u pravcu ekrana. Bilo je sasvim jasno o kojoj zvezdi Kehejn govori. Bila je sjajnija od Sirijusa gledanog sa Zemlje, sa magnitudom od najmanje minus dva.
<BR>&nbsp;&nbsp;&nbsp;&nbsp;&nbsp;Klara reče ljubazno: "Zanimljivo. Nadam se samo da ne razumem dobro šta smeraš, Seme. Pola svetlosne godine - to je u najboljem slučaju dvogodišnje putovanje najvećom brzinom broda, čak i kad bismo za to imali dovoljno goriva. A mi ga nemamo, deco."
<BR>&nbsp;&nbsp;&nbsp;&nbsp;&nbsp;"Znam ja to", nastavi Sem uporno, "ali sam nešto mislio. Kad bismo samo malo mogli da poguramo glavni brod..."
<BR>&nbsp;&nbsp;&nbsp;&nbsp;&nbsp;Ja se i sam zaprepastih što vičem iz sve snage: "Prestani s tim!" Sav sam se tresao. Nisam mogao da se zaustavim. Ponekad je to izgledalo kao da potiče od osećanja užasa, a ponekad kao da je od jarosti. Čini mi se da sam u tom času imao revolver u ruci ustrelio bih Sema bez razmišljanja.
<BR>&nbsp;&nbsp;&nbsp;&nbsp;&nbsp;Klara me dotače rukom da bi me smirila. "Seme", reče ona, sasvim blago za svoju narav, "znam kako ti je." Kehejn se pet puta uzastopce vratio praznih šaka. "Kladim se da je to moguće učiniti."
<BR>&nbsp;&nbsp;&nbsp;&nbsp;&nbsp;Njegov izraz lica bio je začuđen, sumnjičav, defanzivan, sve to zajedno. "Ozbiljno?"
<BR>&nbsp;&nbsp;&nbsp;&nbsp;&nbsp;"Hoću da kažem, zamišljam da kad bismo mi u ovom brodu bili Hičiji, umesto što smo ljudski klipani kao što jesmo - e, onda bismo znali šta da radimo. Došli bismo ovamo i pogledali okolo i kazali: 'O, hej, pazi naši ovdašnji prijatelji -' ili, znate, već ko god da je bio ovde kad su oni određivali pravac ovog leta - 'naši prijatelji su se, mora biti, odselili. Nema ih više kod kuće.' A onda bi kazali: 'Nek' idu bestraga, hajde da vidimo koga ima u susedstvu.' I onda bismo gurnuli ovu stvarčicu ovde i onu tamo i suknuli pravo naviše do one velike plave zvezde..." Ona prekide i pogleda ga, držeći se i dalje za mene. "Samo mi nismo Hičiji, Seme."
<BR>&nbsp;&nbsp;&nbsp;&nbsp;&nbsp;"Isuse, Klaro! Ja to znam. Ali mora da postoji neki način..."
<BR>&nbsp;&nbsp;&nbsp;&nbsp;&nbsp;Ona klimnu. "Sigurno da postoji, ali mi ne znamo koji je. Ono što znamo, Seme, jeste da nijedan brod nikada nije promenio pravac leta i vratio se da nam o tome ispriča. To znaš? Nijedan jedini."
<BR>&nbsp;&nbsp;&nbsp;&nbsp;&nbsp;Nije joj dao neposredan odgovor; samo je buljio u veliku plavu zvezdu na video-ekranu i rekao: "Glasajmo."
<BR>&nbsp;&nbsp;&nbsp;&nbsp;&nbsp;Rezultat glasanja je, naravno, bio četiri prema jedan protiv menjanja kursa na komandnoj tabli, s tim što je Hem Tajeh stajao između Sema i table sve dok nismo prestali da letimo brzinom većom od svetlosne na povratku kući.
<BR>&nbsp;&nbsp;&nbsp;&nbsp;&nbsp;Putovanje u pravcu Kapije nije bilo duže od putovanja na izlaznom kraku, ali je izgledalo kao večnost.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
