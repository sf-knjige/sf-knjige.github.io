<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Upravo sam se okretao na drugu stranu, rešen da spavam, kad sam primetio da se boje na kontrolnoj tabli rastavljaju u spektar. Bio je to pedeset peti dan moga putovanja, dvadeset sedmi do zaokretanja. Boje su bile intenzivno ružičaste svih pedeset pet dana. A sad su se obrazovali kolutovi čisto bele boje, povećavali se, zgrušavali.
<BR>&nbsp;&nbsp;&nbsp;&nbsp;&nbsp;Približio sam se odredištu! Gde bilo da bilo, ali približavao sam se odredištu.
<BR>&nbsp;&nbsp;&nbsp;&nbsp;&nbsp;Moj mali, stari brod - smrdljivi, ubitačni, dosadni mrtvački sanduk u kome sam se stalno o nešto udarao tokom gotovo puna dva meseca, sasvim sam, razgovarajući sam sa sobom, igrajući igre sam sa sobom, umoran od samoga sebe - leteo je brzinom manjom od brzine svetlosti. Nagnuo sam se napred da pogledam u video-ekran, koji se sada nalazio prilično nisko ispred mene pošto se brzina smanjivala, ali nisam ugledao ništa što bi mi se učinilo naročito uzbudljivo. O, jesam, jednu zvezdu. Bilo je mnogo zvezda u raštrkanim jatima koje mi uopšte nisu izgledale poznate; pola tuceta plavih zvezda počev od onih sjajnih do onih od kojih bole oči; i jedna crvena koja se isticala više intenzitetom boje nego sjajem. Bila je ugljenisana, crvena, mrgodnog izgleda, ne mnogo sjajnija od Marsa posmatranog sa Zemlje, ali tamnije, ružnije crvena.
<BR>&nbsp;&nbsp;&nbsp;&nbsp;&nbsp;Naterao sam sebe da se zainteresujem.
<BR>&nbsp;&nbsp;&nbsp;&nbsp;&nbsp;To nije bilo baš tako lako. Posle dva meseca provedena u odbacivanju svega što je oko mene, zato što je bilo dosadno ili preteće, bilo mi je teško da se prenem i pređem u raspoloženje u kojem bih bio ranjiv. Uključio sam svesmernu antenu i počeo da provirujem napolje kad je brod počeo da se okreće u krug na panoramskom pokazivaču, režući nebesko prostranstvo na kriške pomorandžine kore, kako bi ga kamere i analizatori mogli uhvatiti.
<BR>&nbsp;&nbsp;&nbsp;&nbsp;&nbsp;I gotovo u istom času primio sam kao odgovor svetao signal iz blizine.
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Letelica 3-104, Let 031D18. Posada N. Ahoja, Ts. Zakarcenko, K. Marks.
<BR>&nbsp;&nbsp;&nbsp;&nbsp;&nbsp;Vreme u svemiru 119 dana i 4 sata. Položaj neidentifikovan. Kako izgleda, izvan galaktičke skupine, u oblaku svemirske prašine. Identifikacija spoljnih galaksija pod znakom pitanja.
<BR>&nbsp;&nbsp;&nbsp;&nbsp;&nbsp;Rezime. "Nismo naišli na trag bilo kakve planete, ni artefakta, niti na asteroid na koji bi se moglo sleteti u vidokrugu skeniranog prostranstva. Najbliža zvezda približno udaljena 1,7 svetlos. god. Prema našim nagađanjima, ma šta da je ovde postojalo sada je uništeno. Uređaji za obezbeđenje životnih uslova počeli da se kvare pri povratku i Leri Marks je nastradao."
<BR>
<BR>&nbsp;&nbsp;&nbsp;&nbsp;&nbsp;Pedeset pet dana dosade i iscrpenosti potpuno mi je izvetrilo iz glave. Tu se nalazilo nešto ili vrlo veliko ili vrlo blizu. Zaboravih da mi se spava. Nadvih se nad ekran, pridržavajući ga rukama i kolenima, a onda ga ugledah: nakakav četvorougaoni objekt pomaljao se na ekranu. Sav se presijavao. Čist Hiči-metal! Obložen nepravilno poređanim pločama, sa zaobljenim "bubuljicama" načičkanim na glatkim površinama.
<BR>&nbsp;&nbsp;&nbsp;&nbsp;&nbsp;I adrenalin poče da protiče, a vizije velikih poslastica zaigraše mi u pameti. Posmatrao sam kako se gubi iz vidnog polja, a onda se prebacih do analizatora, čekajući da vidim šta će iz svega ovoga da iziđe. Nije bilo sumnje da je u pitanju nešto dobro, jedino nije bilo jasno koliko je dobro. Možda izvanredno dobro! Možda čitav Pegin Svet za mene lično! - sa naknadom za ustupljena materijalna prava u iznosu od mnogo miliona dolara svake godine sve dok sam živ! Možda samo prazna školjka. Možda - a na tu pomisao navodi četvrtasti oblik - možda onaj najluđi od svih snova, ceo veliki svemirski brod Hičija u koji bih mogao da uđem i svuda da plovim po želji, dovoljno veliki da primi hiljadu ljudi i tovar od milion tona! Svi ti snovi bili su mogući; a čak i ako svi omanu, ako je to samo jedna napuštena ljuska, potrebno je samo da u njoj unutra ima jedan predmet, neka stvarčica, neka drangulija, neki predmetčić kakav niko nikada nije pronašao, koji bi se mogao rastaviti pa kopirati pa naterati da ga na Zemlji...
<BR>&nbsp;&nbsp;&nbsp;&nbsp;&nbsp;Sapletoh se i izgreboh po zglobovima šaka na onu spiralnu napravu, koja je plamtela prigušeno zlatastom bojom. Posisah krv sa zglobova i shvatih da se brod kreće.
<BR>&nbsp;&nbsp;&nbsp;&nbsp;&nbsp;Ne bi trebalo da se kreće! Prema programu to ne treba da radi. Trebalo bi da lebdi na onoj, bilo kojoj, orbiti za koju je programiran i prosto da stoji tu, dok ja pogledam unaokolo i donesem odluku šta da radim.
<BR>&nbsp;&nbsp;&nbsp;&nbsp;&nbsp;Buljio sam oko sebe, pometen i zbunjen. Ona svetleća ploča učvrstila se sad nasred ekrana i tu se zadržala; automatska svemirska antena prestala je da radi. Sa velikim zakašnjenjem začuo sam udaljeni urlik raketnih motora lendera. To me znači oni pokreću; moj brod je programiran da ide ka onoj kamenoj ploči.
<BR>&nbsp;&nbsp;&nbsp;&nbsp;&nbsp;A jedno sjajno zeleno svetlo gorelo je iznad pilotskog sedišta.
<BR>&nbsp;&nbsp;&nbsp;&nbsp;&nbsp;To nije kako treba! To zeleno svetlo postavila su ljudska bića na Kapiji. Ono nije imalo nikakve veze s Hičijima; to je bio najobičniji radio-prijemnik kakve su ljudi nekada pravili, što je označavalo da me neko poziva. Ko? Ko bi uopšte mogao biti u blizini moga novog novcatog otkrića?
<BR>&nbsp;&nbsp;&nbsp;&nbsp;&nbsp;Pritisnuh TBS odašiljač i povikah: "Halo?"
<BR>&nbsp;&nbsp;&nbsp;&nbsp;&nbsp;Začu se odgovor. Nisam razumeo reči; činilo se da su na nekom stranom jeziku, možda kineskom. Ali poticao je od ljudskog bića, u svakom slučaju. "Govori engleski!" prodrah se ja iz sveg glasa. "Ko si ti, do đavola?"
<BR>&nbsp;&nbsp;&nbsp;&nbsp;&nbsp;Pauza. Zatim jedan drugi glas. "Ko ste vi?"
<BR>&nbsp;&nbsp;&nbsp;&nbsp;&nbsp;"Ja se zovem Bob Brodhed", zarežao sam.
<BR>&nbsp;&nbsp;&nbsp;&nbsp;&nbsp;"Brodhed?" Zbrkano mrmljanje nekoliko glasova. Zatim ponovo glas na engleskom: "Mi na spisku nemamo nijednog vasionskog istraživača po imenu Brodhed. Jeste li vi sa Afrodite?"
<BR>&nbsp;&nbsp;&nbsp;&nbsp;&nbsp;"Šta je to Afrodita?"
<BR>&nbsp;&nbsp;&nbsp;&nbsp;&nbsp;"O, Isuse! Ko ste vi? Slušajte ovo je kontrolni centar Kapije Dva i mi nemamo vremena za zavitlavanje. Kažite ko ste!"
<BR>&nbsp;&nbsp;&nbsp;&nbsp;&nbsp;Kapija Dva!
<BR>&nbsp;&nbsp;&nbsp;&nbsp;&nbsp;Isključih radio-vezu i zavalih se na leđa, posmatrajući kako ona ploča postaje sve veća i veća, ignorišući zeleno svetlo. Kapija Dva? Kakva ironija! Da sam hteo da idem na Kapiju Dva prijavio bih se za redovan prelet i pristao da za kaznu plaćam novčanu naknadu za bilo šta što bih tamo pronašao. Odleteo bih donde bezbedno kao svaki turista, putanjom koja je isprobana već sto puta. Nisam to učinio. Odabrao sam komplikaciju brojeva koju nikada niko ranije nije upotrebio i preuzeo na sebe sav rizik. I proosećao sam svaki broj po redu, onako izbazumljen od straha tokom pedeset i pet gadnih dana.
<BR>&nbsp;&nbsp;&nbsp;&nbsp;&nbsp;To nije bilo fer!
<BR>&nbsp;&nbsp;&nbsp;&nbsp;&nbsp;Izgubio sam glavu. Nagnuo sam se nad birač kursa i počeo da okrećem zupce nasumce.
<BR>&nbsp;&nbsp;&nbsp;&nbsp;&nbsp;Ovo je bio poraz koji nisam mogao mirno da prihvatim. Bio sam pripravan za slučaj da ne nađem ništa. Nisam bio pripravan da doznam da sam uradio nešto što je lako i za šta se ne dobija nikakva nagrada.
<BR>&nbsp;&nbsp;&nbsp;&nbsp;&nbsp;Ali ono što sam napravio bila je još gora propast. Prvo se naglo pojavila svetlo žuta boja na komandnoj tabli, a zatim se sve pretvorilo u crnu boju.
<BR>&nbsp;&nbsp;&nbsp;&nbsp;&nbsp;Lagani piskavi šum motora lendera je prestao.
<BR>&nbsp;&nbsp;&nbsp;&nbsp;&nbsp;Osećaj da se brod kreće je nestao. Brod je bio mrtav. Ništa se nije kretalo. Ništa nije funkcionisalo u celokupnom sistemu Hičija; ništa, čak ni sistem za hlađenje vazduha.
<BR>&nbsp;&nbsp;&nbsp;&nbsp;&nbsp;Kad je stigao brod poslat da me otegli do Kapije Dva već sam bio u deliričnom stanju od toplotnog udara, na temperaturi od 75 stepeni Celzijusa koja je vladala u kabini.
<BR>&nbsp;&nbsp;&nbsp;&nbsp;&nbsp;Na Kapiji je bilo sparno i vlažno. Na Kapiji Dva je bilo toliko hladno da sam morao da pozajmim sako, rukavice i topao donji veš. Na Kapiji se osećao zadah znoja i odvodnih cevi. Na Kapiji Dva se osećalo na zarđao čelik. Na Kapiji je bilo veselo i bučno i bilo je puno sveta. Na Kapiji Dva nije se čuo gotovo nikakav šum i na njoj se nalazilo samo sedam ljudskih bića, ne računajući mene, tek toliko da ne bude nenastanjena. Hičiji nisu bili sasvim dovršili radove na Kapiji Dva. Neki tuneli su samo donekle bili prokopani i ukupno ih je bilo samo nekoliko desetina. Niko još nije bio stigao da zasadi zelenilo, tako da je sav vazduh koji se ovde udiše poticao iz hemijskih procesora. Parcijalni pritisak kiseonika iznosio je manje od sto pedeset milibara, a ostali deo atmosfere sastojao se od mešavine azota i helijuma, čiji je pritisak bio ne više od polovine normalnog pritiska na Zemlji, zbog čega su glasovi zvučali piskavo, a ja sam teško disao prvih nekoliko sati.
<BR>&nbsp;&nbsp;&nbsp;&nbsp;&nbsp;Čovek koji mi je pomogao da iziđem iz kapsule i umotao me da bi me zaštitio od iznenadne hladnoće bio je tamnoputi kolos po imenu Norio Ituno, Japanac s Marsa. On me je smestio u svoj krevet, obilno napojio tečnošću i ostavio da se malo odmorim. Zadremao sam, a kad sam se probudio on je sedeo pored mene, posmatrajući me sa zanimanjem i poštovanjem. Poštovanje je bilo upućeno osobi koja je upropastila brod od pet stotina miliona dolara. Zanimanje onome ko je bio takav idiot da to učini.
<BR>&nbsp;&nbsp;&nbsp;&nbsp;&nbsp;"Pretpostavljam da mi se ne piše dobro", rekoh.
<BR>&nbsp;&nbsp;&nbsp;&nbsp;&nbsp;"Tako nekako, da", složi se on. "Brod je potpuno mrtav. Nisam tako nešto nikad dosad video."
<BR>&nbsp;&nbsp;&nbsp;&nbsp;&nbsp;"Nisam znao da brod koji su napravili Hičiji može sasvim da precrkne."
<BR>&nbsp;&nbsp;&nbsp;&nbsp;&nbsp;On sleže ramenima. "Ti si napravio nešto originalno, Brodhede. Kako se osećaš?" Ja sedoh uspravno da bih mu pokazao, a on klimnu. "Trenutno smo veoma zauzeti. Moraću da te ostavim da se sam o sebi staraš nekoliko sati - ako možeš? - odlično. Onda ćemo ti prirediti zabavu."
<BR>&nbsp;&nbsp;&nbsp;&nbsp;&nbsp;"Zabavu!" To mi nije bilo ni na kraj pameti. "Zašto?"
<BR>&nbsp;&nbsp;&nbsp;&nbsp;&nbsp;"Ne srećemo nekoga kao što si ti svaki dan, Brodhede", odvrati on sa divljenjem, i ostavi me da mislim svoje misli.
<BR>&nbsp;&nbsp;&nbsp;&nbsp;&nbsp;Meni se moje misli nisu mnogo dopadale i nešto kasnije ustao sam, navukao rukavice, zakopčao sako i krenuo u razgledanje. Za to nije bilo potrebno mnogo vremena; nije bilo mnogo stvari za razgledanje. Čuo sam da se nešto događa na nižim nivoima, ali su odjeci odzvanjali pod čudnim uglovima duž praznih hodnika, a nikoga nisam video. Kapiju Dva nisu posećivali turisti, pa zato nisu imali ni noćne klubove ni kockarnicu, niti sam našao neki restoran... čak ni toalet. Ubrzo zatim taj problem poče da se čini hitan. Promislio sam i zaključio da Ituno mora nešto tako da ima u blizini svoje sobe i pokušao da se tamo vratim istim putem, ali ni u tome nisam uspeo. U nekim hodnicima postojale su neke sobice, ali su bile nedovršene. U njima niko nije stanovao i niko se nije potrudio da postavi kanalizaciju.
<BR>&nbsp;&nbsp;&nbsp;&nbsp;&nbsp;Ovo nije bio jedan od mojih boljih dana.
<BR>
<BR>&nbsp;&nbsp;&nbsp;&nbsp;&nbsp;Dragi Glase Kapije,
<BR>&nbsp;&nbsp;&nbsp;&nbsp;&nbsp;Jesi li ti razumno biće bez predrasuda? Onda to dokaži time što ćeš pročitati ovo pismo do kraja pre nego što o njemu doneseš sud. Na Kapiji postoji trinaest nivoa na kojima se stanuje. Postoji trinaest stanova u svakom od trinaest (prebroj ih sam) stambenih holova. Misliš li da je ovo pismo samo puko glupo sujeverje? Onda evo dokaza pa se sam uveri! Letovi pod brojem 83-20, 84-1 i 84-10 (koliko iznose ove cifre kad se saberu?) svi su oglašeni na spisku 86-13 kao beznadežni jer su prekoračili vreme predviđeno za povratak! Korporacijo Kapije, probudi se! Ostavi skeptike i zatucane vernike da se izruguju. Ljudski životi zavise od tvoje spremnosti da se izložiš malom podsmehu. Ništa ne bi koštalo kad bi se iz svih programa izostavili opasni brojevi - osim hrabrosti!
<BR>
<BR>&nbsp;&nbsp;&nbsp;&nbsp;&nbsp;Kad sam najzad otkrio jedan toalet, čitavih deset minuta pitao sam se šta treba da uradim i sa grižom savesti bih ga ostavio u neučtivo zaprljanom stanju da nisam začuo neki šum ispred te prostorije. Neka debela žena malog rasta stajala je napolju i čekala.
<BR>&nbsp;&nbsp;&nbsp;&nbsp;&nbsp;"Ne znam kako se pušta voda", izvinjavao sam se.
<BR>&nbsp;&nbsp;&nbsp;&nbsp;&nbsp;Ona me odmeri od glave do pete. "Ti si Brodhed", izjavila je, a zatim: "Zašto ne odeš do Afrodite?"
<BR>&nbsp;&nbsp;&nbsp;&nbsp;&nbsp;"Šta je to Afrodita - ne, čekaj. Prvo, kako se ovo ispira? A onda - šta je to Afrodita?"
<BR>&nbsp;&nbsp;&nbsp;&nbsp;&nbsp;Ona pokaza rukom na jedno dugme pored dovratka; ja sam mislio da je to prekidač za svetlo. Kad sam ga dodirnuo čitavo dno bešavne šolje zasija i posle deset sekundi unutra nije bilo ničega osim pepela, zatim uopšte ničega.
<BR>&nbsp;&nbsp;&nbsp;&nbsp;&nbsp;"Sačekaj me", zapovedi ona i nestade unutra. Kad je izišla reče: "Na Afroditi su pare, Brodhede. Biće ti potrebne."
<BR>&nbsp;&nbsp;&nbsp;&nbsp;&nbsp;Dopustio sam joj da me uzme za ruku i vuče za sobom. Afrodita je, počeo sam da shvatam, planeta. Nova planeta, koju je jedan brod sa Kapije Dva tek načeo pre četrdeset dana; velika planeta. "Morao bi da platiš naknadu za ustupljena prava korišćenja, razume se", reče ona. "A dosad nisu našli ništa izuzetno, samo uobičajene ostatke Hičija. Ali ima na hiljade kvadratnih milja koje se mogu istraživati, a proći će više meseci pre nego što prva grupa istraživača počne da tamo preleće s Kapije. Tek smo im javili pre četrdeset dana. Imaš li iskustva sa vrelim planetama?"
<BR>&nbsp;&nbsp;&nbsp;&nbsp;&nbsp;"Iskustva sa vrelim planetama?"
<BR>&nbsp;&nbsp;&nbsp;&nbsp;&nbsp;"Hoću da kažem", objasni ona, uvlačeći me u jedno silazno okno i dovikujući naviše, "da li si ikad dosad vršio istraživanja na planeti koja je vrela?"
<BR>&nbsp;&nbsp;&nbsp;&nbsp;&nbsp;"Nisam. U stvari, namam nikakvog iskustva koje bilo šta vredi. Jedno putovanje. Ništa nismo našli. Ja čak nisam ni sleteo na površinu."
<BR>&nbsp;&nbsp;&nbsp;&nbsp;&nbsp;"Šteta", odgovori ona. "S druge strane, nema šta tu mnogo da se uči. Znaš kako izgleda Venera? Afrodita je samo malo gora. Glavna veza je baklja i čovek ne bi želeo da se nađe na površini Afrodite. Ali sve nastambe Hičija su ispod zemlje. Ako pronađeš jednu, bićeš glavni."
<BR>&nbsp;&nbsp;&nbsp;&nbsp;&nbsp;"Kakvi su izgledi da se ta jedna pronađe?" upitao sam.
<BR>&nbsp;&nbsp;&nbsp;&nbsp;&nbsp;"Pa", reče ona ozbiljno, odvlačeći me od užeta, pa kroz neki tunel, "nisu baš najbolji, može biti. Uostalom, čovek se nalazi na površini kad obavlja istraživanja. Na Veneri koriste oklopljene module, pa skoknu začas gde god hoće, nema problema. Ovaj, možda ima malo problema", priznade ona. "Ali više ne gube veliki broj istraživača. Možda jedan odsto."
<BR>&nbsp;&nbsp;&nbsp;&nbsp;&nbsp;"Koliki postotak gubite na Afroditi?"
<BR>
<BR>&nbsp;&nbsp;&nbsp;&nbsp;&nbsp;M. Glojner, 88-331
<BR>&nbsp;&nbsp;&nbsp;&nbsp;&nbsp;Njušimo po vašem tragu u gasovima Oriona,
<BR>&nbsp;&nbsp;&nbsp;&nbsp;&nbsp;Rijemo tražeći vašu jazbinu uz pomoć pasa sa Prokiona,
<BR>&nbsp;&nbsp;&nbsp;&nbsp;&nbsp;Mi iz Baltimora, Bafala, Bona i Benaresa,
<BR>&nbsp;&nbsp;&nbsp;&nbsp;&nbsp;Pretražujemo Algolu, Arkturusa, Antaresa,
<BR>&nbsp;&nbsp;&nbsp;&nbsp;&nbsp;Mi vas jednog dana sigurno nalazimo. Maleni, nestali Hičiji, evo nas, dolazimo!
<BR>
<BR>&nbsp;&nbsp;&nbsp;&nbsp;&nbsp;"Više od toga. Da, priznajem, više od toga. Moraš da koristiš kapsulu iz svog broda, a ona razume se nije tako pokretljiva na površini neke planete. Pogotovu planete koja ima površinu nalik na istopljeni sumpor, a vetrovi su jačine uragana - kad su blagi."
<BR>&nbsp;&nbsp;&nbsp;&nbsp;&nbsp;"Zvuči očaravajuće", rekoh ja. "Zašto nisi ti sad tamo gore?"
<BR>&nbsp;&nbsp;&nbsp;&nbsp;&nbsp;"Ja? Ja sam spoljni pilot. Letim natrag na Kapiju otprilike kroz deset dana, čim izvrše utovar tereta, odnosno kad neko dođe ovamo, pa bude želeo da se preveze natrag."
<BR>&nbsp;&nbsp;&nbsp;&nbsp;&nbsp;"Ja želim da se prevezem natrag smesta."
<BR>&nbsp;&nbsp;&nbsp;&nbsp;&nbsp;"Oh, ne lupetaj, Brodhede! Zar ne znaš u kakvom si sosu? Prekršio si propise time što si baratao po komandnoj tabli. Oni će te zbog toga udesiti."
<BR>&nbsp;&nbsp;&nbsp;&nbsp;&nbsp;Razmislio sam o ovome pažljivo. Zatim sam rekao: "Hvala, ali mislim da ću rizikovati."
<BR>&nbsp;&nbsp;&nbsp;&nbsp;&nbsp;"Zar ne razumeš? Na Afroditi garantovano ima ostataka Hičija. Mogao bi da obaviš sto letova, a da ne naiđeš na nešto kao što je ovo."
<BR>&nbsp;&nbsp;&nbsp;&nbsp;&nbsp;"Dušice", odvratih ja, "ja ne bih mogao da obavim sto letova ni za šta na svetu, ni sada niti ikada. Nisam siguran da mogu da obavim i jedan jedini. Mislim da imam još toliko hrabrosti da se vratim na Kapiju. Preko toga, nisam siguran."
<BR>
<BR>&nbsp;&nbsp;&nbsp;&nbsp;&nbsp;Proveo sam na Kapiji Dva ukupno trinaest dana. Hester Bergovic, spoljni pilot, nastavila je da me nagovara da odletim na Afroditu, pretpostavljam zato što nije želela da joj zauzimam skupoceni prostor za teret na njenom povratnom letu. Drugima je bilo svejedno. Oni su prosto smatrali da sam lud. Za Ituna sam predstavljao problem, jer on je nekako bio zadužen za održavanje reda na Kapiji Dva. Gledano kroz propise, ja sam ovamo ušao ilegalno, nisam platio ni prebijenu paru za boravišnu taksu niti sam imao čime da je platim. On bi imao puno pravo da me gurne u svemir bez zaštitnog odela. Problem je rešio tako što me je zaposlio da u Hesterinu "peticu" utovarujem manje važan teret, uglavnom molitvene lepeze i uzorke za analizu sa Afrodite. Za to su mi bila potrebna dva dana, a posle toga me je odredio za glavnog majmuna uz trojicu ljudi koji su izrađivali zaštitna odela namenjena sledećoj grupi istraživača Afrodite. Morali su da koriste hičijevske plamenike kako bi dovoljno razmekšali metal od koga su pravili odela, a meni ništa od toga posla nije bilo povereno. Potrebno je dve godine da se čovek obuči da rukuje Hiči-plamenikom u zatvorenom prostoru. Ali bilo mi je dozvoljeno da im pridržavam odela i table od Hiči-metala, da dodajem alat, da idem po kafu... da navlačim odela kad su bila gotova i u njima izlazim u svemirski prostor da bih isprobao da li ne ispuštaju vazduh.
<BR>&nbsp;&nbsp;&nbsp;&nbsp;&nbsp;Nijedno nije ispuštalo vazduh.
<BR>&nbsp;&nbsp;&nbsp;&nbsp;&nbsp;Dvanaestog dana doleteše dve "petice" sa Kapije, pune srećnih, veselih istraživača koji su bili poneli sasvim pogrešan pribor za istraživanje. Vesti o Afroditi nisu na vreme bile stigle do Kapije, pa tako novajlije nisu znale kakve ih šećerleme očekuju. Sasvim slučajno, bila je među njima jedna mlada devojka na naučnoistraživačkom zadatku, bivši đak profesora Hegrameta, koja se spremala za antropometrijska proučavanja na Kapiji Dva. Po sopstvenom nahođenju Norio Ituno ju je prebacio na let za Afroditu i izdao nalog da se priredi mešovita zabava za doček i ispraćaj istovremeno. Tako smo desetoro pridošlica i ja bili brojniji od naših domaćina; ali ono što nisu mogli brojem, nadoknadili su ogromnim nalivanjem pićem, tako da je zabava bila odlična. Ja sam se našao u ulozi slavne ličnosti. Novajlije nisu mogle da dođu sebi zbog činjenice da sam uništio jedan Hiči-brod i ostao živ.
<BR>&nbsp;&nbsp;&nbsp;&nbsp;&nbsp;Gotovo mi je bilo žao što moram da ih napustim... ne računajući ono što sam se užasno plašio.
<BR>&nbsp;&nbsp;&nbsp;&nbsp;&nbsp;Ituno je nasuo u moju čašu viskija od pirinča s tri prsta i nazdravio mi. "Žao mi je što odlaziš, Brodhede", rekao je. "Jesi li siguran da se nećeš predomisliti? Mi trenutno imamo više oklopljenih brodova i zaštitnih odela nego istraživača, ali ne znam dokle će to tako biti. Ako se predomisliš pošto se tamo vratiš..."
<BR>&nbsp;&nbsp;&nbsp;&nbsp;&nbsp;"Neću se predomisliti", odvratio sam.
<BR>&nbsp;&nbsp;&nbsp;&nbsp;&nbsp;"Banzai", reče on i ispi svoje piće. "Čuj, znaš li ti jednog starog po imenu Bakin?"
<BR>&nbsp;&nbsp;&nbsp;&nbsp;&nbsp;"Šikija? Naravno. Moj sused."
<BR>&nbsp;&nbsp;&nbsp;&nbsp;&nbsp;"Pozdravi ga s moje strane", reče on, nalivajući u to ime još jednu čašu. "To je sjajan momak, ali me podseća na tebe. Bio sam s njim kad je izgubio noge: našao se priklješten u lenderu kad smo ovaj morali da odbacimo. Izbegao je smrt za dlaku. Dok smo stigli do Kapije bio je sav naduven i grozno je izgledao; morali smo da mu odsečemo noge, dva dana posle uzletanja. Ja sam ih odsekao."
<BR>&nbsp;&nbsp;&nbsp;&nbsp;&nbsp;"On je sjajan čovek, zaista", rekoh ja rasejano, ispijajući čašu do kraja i pružajući mu je da je opet naspe. "Hej. Kako to misliš da te on podseća na mene?"
<BR>&nbsp;&nbsp;&nbsp;&nbsp;&nbsp;"Nesposoban da se odluči, Brodhede. Zgrnuo je dovoljno novaca da sebi obezbedi medicinski komplet, a on ne može da se odluči da ga potroši. Ako ga potroši može ponovo da stekne noge i opet da leti u svemir. Međutim, ostao bi bez igde ičega ako na putu ne bude imao sreće. I zato nastavlja ovako, kao bogalj."
<BR>&nbsp;&nbsp;&nbsp;&nbsp;&nbsp;Ja spustih čašu. Nisam više imao želju da pijem. "Zdravo, Ituno", rekao sam. "Idem na spavanje."
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;DUVAN GAJEN U HLADOVINI ručno negovan i presovan. 2 U.S. dolara cigara. 87-307.
<BR>&nbsp;&nbsp;&nbsp;&nbsp;&nbsp;TRENUTNO PREBIVALIŠTE Agosta T. Anjelija. Obratiti se Službi bezbednosti Korporacije radi javljanja Interpolu. Sledi nagrada.
<BR>&nbsp;&nbsp;&nbsp;&nbsp;&nbsp;PRIPOVETKE, PESME objavljujemo. Izvanredna prilika da sačuvate svoje uspomene za svoju decu. Po izuzetno niskim cenama. Predstavnik izdavačke kuće, 87-349.
<BR>&nbsp;&nbsp;&nbsp;&nbsp;&nbsp;IMA LI NEKOGA iz Pitsburga ili Paduke? Patim od nostalgije. 88-226.
<BR>
<BR>&nbsp;&nbsp;&nbsp;&nbsp;&nbsp;Na povratku sam proveo veći deo puta pišući pisma Klari mada nisam bio siguran da ću ih ikada poslati. Tako reći, ništa drugo nisam imao da radim. Pokazalo se da je Hester iznenađujuće orna za seks, s obzirom na to da je bila omanja, debela gospođa u izvesnim godinama. No, postoji granica do koje je to zabavno, ali pored svega onog tereta kojeg smo utrpali u brod, nije bilo prostora za bog zna šta drugo. Svi dani su proticali na isti način: seks, pisanje pisama, spavanje... i kidanje u sebi.
<BR>&nbsp;&nbsp;&nbsp;&nbsp;&nbsp;Kidao sam se, pitajući se zašto Šiki Bakin želi da ostane bogalj; što je u stvari bilo kidanje, u podnošljivom obliku, zbog toga nisam znao zašto i sam to želim.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
