<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;U Opservatoriji je bitka izgledala kao slučajan, daleki zemljotres, tanano vibriranje tla koje je uznemirilo osetljivije instrumente, ali nije počinilo nikakvu materijalnu štetu. Stvari su, međutim, stajale sasvim drugačije sa psihološkom štetom. Ništa nije tako pogubno po moral kao saznanje da se zbijaju veliki i sudbonosni događaji, a istovremeno biti potpuno nesvestan njihovog ishoda. Opservatorijom su se pronosile najnesputanije glasine, a komunikaciono odeljenje bilo je zatrpano radoznalim pitanjima. Ali čak ni tu nije bilo informacija. Sve emisije vesti sa Zemlje obustavljene su do daljnjeg; ceo svet se nalazio u iščekivanju, gotovo uzdržanog daha, da zgasne oganj borbe, kako bi se saznalo ko je pobednik. Niko, međutim, nije predvideo mogućnost da pobednika uopšte neće biti.
<BR>&nbsp;&nbsp;&nbsp;&nbsp;&nbsp;Tek dugo nakon što su i poslednje vibracije zamrle, a radio javio da se snage Federacije nalaze u punom povlačenju, Meklorin je dozvolio prve izlaske na površinu. Izveštaj koji je dostavljen odozgo predstavljao je, posle višečasovne napetosti i uzbuđenja, ne samo olakšanje nego i priličan antiklimaks. Postojalo je tek neznatno povećanje nivoa radioaktivnosti i nije bilo ni traga od neke štete. Situacija sa druge strane planina morala je, razume se, imati sasvim drugačiji izgled.
<BR>&nbsp;&nbsp;&nbsp;&nbsp;&nbsp;Novost da su Viler i Džejmison živi i zdravi dala je ogroman podstrek moralu osoblja. Usled delimičnog prekida komunikacija, bio im je potreban skoro ceo čas da uspostave vezu sa Zemljom i da se preko nje spoje sa Opservatorijom. Ovo čekanje ih je ne samo ozlojedilo nego i zabrinulo, pošto su počele da ih obuzimaju zle slutnje da je Opservatorija uništena. Nisu se odvaživali da pođu - a Ferdinand je u međuvremenu postao odveć radioaktivan da bi bio bezbedno utočište.
<BR>&nbsp;&nbsp;&nbsp;&nbsp;&nbsp;Sedler se nalazio u komunikacionom odeljenju, nastojeći da ustanovi šta se događa, kada je poruka stigla. Džejmisonov glas zvučao je veoma umorno dok je predavao kratak izveštaj o borbi, a zatim zatražio uputstva.
<BR>&nbsp;&nbsp;&nbsp;&nbsp;&nbsp;"Kakav je nivo zračenja u kabini?" upita Meklorin. Džejmison mu saopšti položaj pokazivača na detektoru: Sedleru je i dalje izgledalo neobično da poruka mora da prevali ceo put do Zemlje i natrag kako bi stigla do udaljenosti od samo sto kilometara na Mesecu; isto tako, nikako mu nije polazilo za rukom da se privikne na tri sekunde zakašnjenja, do čega je dolazilo u ovom posrednom komuniciranju.
<BR>&nbsp;&nbsp;&nbsp;&nbsp;&nbsp;"Naložiću medicinskom osoblju da izračuna stepen tolerancije", uzvrati Meklorin. "Kažeš da zračenje napolju iznosi samo četvrtinu toga unutra?"
<BR>&nbsp;&nbsp;&nbsp;&nbsp;&nbsp;"Da... proveli smo izvan traktora najviše što smo mogli i na svakih deset minuta pokušavali smo da stupimo u vezu sa vama."
<BR>&nbsp;&nbsp;&nbsp;&nbsp;&nbsp;"Ovo bi bilo najbolje: mi ćemo smesta poslati guseničar da vas pokupi, a vi mu krenite u susret. Postoji li neko posebno mesto gde biste voleli da se sastanete?"
<BR>&nbsp;&nbsp;&nbsp;&nbsp;&nbsp;Džejmison je razmišljao nekoliko trenutaka.
<BR>&nbsp;&nbsp;&nbsp;&nbsp;&nbsp;"Recite vozaču da ide prema znaku za peti kilometar sa ove strane Prospekta; stići ćemo tamo otprilike u isto vreme kada i on. Ostavićemo uključene naše primopredajnike u skafandrima, tako da nikako nećemo moći da se mimoiđemo."
<BR>&nbsp;&nbsp;&nbsp;&nbsp;&nbsp;Dok je Meklorin izdavao naređenja, Sedler ga zapita da li ima mesta za još jednog putnika u spasilačkom traktoru. To bi mu pružilo priliku da ispita Vilera i Džejmisona znatno brže nego inače. Kada budu stigli u Opservatoriju (premda o tome još ništa nisu znali), smesta će biti smešteni u bolnicu zbog prevelike ozračenosti. Nisu se, doduše, nalazili u ozbiljnijoj opasnosti, ali Sedler je razložno sumnjao da će imati mnogo izgleda da ih vidi uskoro kada ih se doktori jednom dočepaju.
<BR>&nbsp;&nbsp;&nbsp;&nbsp;&nbsp;Meklorin se složi sa predlogom, proprativši ga komentarom: "Shvatate, naravno, da to znači da ćete im morati otkriti svoj identitet. Za samo deset minuta sa tim će biti upoznata cela Opservatorija."
<BR>&nbsp;&nbsp;&nbsp;&nbsp;&nbsp;"Mislio sam na to", uzvrati Sedler. "Ali, sada više nije važno." Ko zna, dodade on u sebi, da li je ikada i bilo.
<BR>&nbsp;&nbsp;&nbsp;&nbsp;&nbsp;Pola časa kasnije, polako je iskušavao razliku između glatke i brze vožnje jednošinom i truckanje u traktoru. Posle izvesnog vremena, privikao se na košmarno strme nagibe koje je vozač bez ustezanja savlađivao i prestao je da žali što se dobrovoljno prijavio za ovu misiju. U vozilu se, pored operativne posade, nalazio i glavni medicinski oficir, koji je trebalo da analizira krv i ubrizga injekciju dvojici astronoma čim stupe u traktor.
<BR>&nbsp;&nbsp;&nbsp;&nbsp;&nbsp;Nije došlo ni do kakvog dramatičnog klimaksa ekspedicije; čim su se uspeli uz prolaz Prospekt, uspostavili su radio-vezu sa dva čoveka koja su im išla u susret. Petnaest minuta kasnije, dve pokretne prilike pojavile su se na liniji obzorja, a kada su se konačno ukrcale u traktor, izostala je svaka ceremonija izuzev srdačnog rukovanja.
<BR>&nbsp;&nbsp;&nbsp;&nbsp;&nbsp;Zaustavili su se za trenutak kako bi primili injekcije i podvrgli se testovima. Kada je lekar obavio svoj posao, obrati se Vileru: "Moraćete da provedete u postelji narednih nedelju dana, ali nema razloga za zabrinutost."
<BR>&nbsp;&nbsp;&nbsp;&nbsp;&nbsp;"Kako stvari stoje sa mnom?" upita Džejmison.
<BR>&nbsp;&nbsp;&nbsp;&nbsp;&nbsp;"Sa vama je sve u redu - primili ste znatno manju dozu. Kroz nekoliko dana bićete sasvim zdravi."
<BR>&nbsp;&nbsp;&nbsp;&nbsp;&nbsp;"Vredelo je ovoga", reče Viler veselo. "Mislim da nisam platio veliku cenu za veličanstven prizor Armagedona." A onda, kada ga je malo minulo ushićenje zbog saznanja da se srećno izvukao, on brižno upita: "Kakve su poslednje novosti? Da li je Federacija još negde napala?"
<BR>&nbsp;&nbsp;&nbsp;&nbsp;&nbsp;"Nije", uzvrati Sedler. "Sumnjam da je i bila kadra za tako nešto. Pa ipak, ostvarila je svoj glavni naum - onemogućila nas je da dalje eksploatišemo onaj rudnik. Sada stoji do političara da raspletu celu stvar."
<BR>&nbsp;&nbsp;&nbsp;&nbsp;&nbsp;"Hej", upita najednom Džejmison, "otkud vi uopšte ovde."
<BR>&nbsp;&nbsp;&nbsp;&nbsp;&nbsp;Sedler se odmehnu.
<BR>&nbsp;&nbsp;&nbsp;&nbsp;&nbsp;"I dalje sam na istrazi, ali recimo da je moje polje interesovanja znatno šire nego što je iko pretpostavljao."
<BR>&nbsp;&nbsp;&nbsp;&nbsp;&nbsp;"Da niste možda radio-reporter?" upita Viler sumnjičavo.
<BR>&nbsp;&nbsp;&nbsp;&nbsp;&nbsp;"Pa... ne baš sasvim. Radije ne bih..."
<BR>&nbsp;&nbsp;&nbsp;&nbsp;&nbsp;"Znam", prekide ga iznenada Džejmison. "Vi ste u nekoj vezi sa bezbednošću. Sada sve postaje jasnije."
<BR>&nbsp;&nbsp;&nbsp;&nbsp;&nbsp;Sedler ga pogleda pomalo ljutito. Upravo je došao do zaključka da je Džejmison osobito nadaren da oteža neke stvari.
<BR>&nbsp;&nbsp;&nbsp;&nbsp;&nbsp;"Nije važno. Ali želeo bih da pošaljem potpuni izveštaj o svemu što ste videli. Nadam se da shvatate da predstavljate jedine preživele očevice, sa izuzetkom posade federalnog broda."
<BR>&nbsp;&nbsp;&nbsp;&nbsp;&nbsp;"Toga sam se i bojao", reče Džejmison. "Projekat Tor je, dakle, propao?"
<BR>&nbsp;&nbsp;&nbsp;&nbsp;&nbsp;"Jeste, ali mislim da je opravdao svoje postojanje."
<BR>&nbsp;&nbsp;&nbsp;&nbsp;&nbsp;"Pa ipak, to je veliki gubitak... mislim na Stefansona i sve one druge! Da nije bilo mene, on bi verovatno još bio živ."
<BR>&nbsp;&nbsp;&nbsp;&nbsp;&nbsp;"Znao je šta radi - i sam je to izabrao", uzvrati Sedler prilično osorno. Da, Džejmison će postati veoma jogunast heroj.
<BR>&nbsp;&nbsp;&nbsp;&nbsp;&nbsp;U toku narednih pola časa, dok su se uspinjali preko zida Platona na povratku u bazu, Sedler je ispitao Vilera o toku bitke. Iako je astronom mogao da vidi tek mali deo okršaja, s obzirom na ograničeni ugao gledanja, njegove informacije biće od neprocenjivog značaja kada taktičari na Zemlji budu podrobno razrađivali celu stvar.
<BR>&nbsp;&nbsp;&nbsp;&nbsp;&nbsp;"Ono što me najvećma zbunjuje", zaključi Viler, "to je oružje koje je tvrđava upotrebila da bi uništila bojne brodove. Ličilo je na nekakav snop, ali to je, svakako, nemoguće. Nikakav snop se ne može videti u vakuumu. Osim toga, nije mi jasno zašto su ga primenili samo jednom? Znate li vi možda nešto o tome?"
<BR>&nbsp;&nbsp;&nbsp;&nbsp;&nbsp;"Bojim se da ne znam", uzvrati Sedler, izrekavši čistu laž. I dalje je, doduše, znao veoma malo o oružju u tvrđavi, ali ovo je bilo jedino koje mu je potpuno bilo jasno. Lako je mogao razumeti zašto je mlaz rastopljenog metala, izbačen u pravcu svemira brzinom od više stotina kilometara u sekundi posredstvom najmoćnijeg elektromagneta koji je ikada sazdan, ličio na snop svetlosti koji je za trenutak blesnuo. Takođe je znao da je to bilo kratkometno oružje, predviđeno da probije zaštitna polja koja bi zaprečila obične projektile. Ono se moglo primeniti samo pod idealnim uslovima, a uz to je bilo potrebno mnogo minuta da bi se ponovo napunili džinovski kondenzatori koji su davali energiju magnetima.
<BR>&nbsp;&nbsp;&nbsp;&nbsp;&nbsp;Ovo je bila tajna koju će astronomi morati sami da odgonetnu. Bio je ubeđen da im za to neće biti potrebno mnogo vremena kada se jednom pomno budu usredsredili na problem.
<BR>&nbsp;&nbsp;&nbsp;&nbsp;&nbsp;Traktor se obazrivo spuštao niz strme unutrašnje obronke velike ograđene doline i na obzorju se pojaviše obrisi teleskopskih konstrukcija. Sedleru se tog trenutka učinilo da veoma liče na fabričke dimnjake okružene skelama. Iako je kratko boravio na Mesecu, veoma su mu se dopale i već je mislio o njima kao o ličnostima, baš kao što su to činili i ljudi koji su ih koristili. Iskreno je delio zabrinutost astronoma zbog eventualne štete koja je mogla zadesiti ove moćne instrumente, čijim je posredstvom Zemlja dolazila do saznanja zapretenih na udaljenostima od mnogo stotina hiljada svetlosnih godina.
<BR>&nbsp;&nbsp;&nbsp;&nbsp;&nbsp;Jedan uzdignuti greben zaklonio je Sunce i tama se iznenada spustila čim su zašli u senku. Na nebeskom svodu počele su da se pomaljaju zvezde i Sedlerove oči se automatski prilagodiše promenjenoj jačini svetlosti. Podigao je pogled prema severnom nebu i primetio da je Viler učinio isto.
<BR>&nbsp;&nbsp;&nbsp;&nbsp;&nbsp;Nova Drakonis i dalje je spadala među najsjajnije zvezde nebeskog svoda, ali sada se već brzo gasila. Kroz nekoli dana, izjednačiće se po sjaju sa Sirijusom; posle nekoliko meseci, više neće moći da se uoči golim okom. Ovde je, jamačno, postojala neka poruka, nekakav simbol koji tek što je zatitrao na rubu uobrazilje. Nauka će steći mnogo saznanja od Nove Drakonis, ali kakav će nauk izvući obični ljudi?
<BR>&nbsp;&nbsp;&nbsp;&nbsp;&nbsp;Samo ovo, pomisli Sedler. Nebesa su mogla da plamte znamenjima, galaksija je mogla da se iskriči svetlosnim signalima detonirajućih zvezda, ali čovek će nastaviti da brine samo svoju brigu, beskrajno ravnodušno. Trenutno je bio zaokupljen planetama, tako da će zvezde morati malo da sačekaju. Neće ga zastrašiti ništa što bi one mogle učiniti; a kada to sam bude našao za shodno, srediće stvar i sa njima onako kako to lično bude izabrao.
<BR>&nbsp;&nbsp;&nbsp;&nbsp;&nbsp;Ni spaseni ni spasioci nisu imali mnogo šta da kažu na poslednjoj deonici puta u bazu. Viler je očigledno počeo da se suočava sa zadocnelim dejstvom šoka i ruke su već počele nervozno da mu podrhtavaju. Džejmison je samo sedeo i posmatrao kako se Opservatorija približava, kao da je nikada ranije nije video. Dok su prolazili kroz dugačku senku teleskopa promera hiljadu centimetara, on se okrenu prema Sedleru i zapita ga: "Da li su sve sklonili na vreme?"
<BR>&nbsp;&nbsp;&nbsp;&nbsp;&nbsp;"Mislim da jesu", uzvrati Sedler. "Nisam čuo ni za kakvu štetu."
<BR>&nbsp;&nbsp;&nbsp;&nbsp;&nbsp;Džejmison odsutno klimnu glavom. Nije pokazivao nikakve znake zadovoljstva ili olakšanja: bio je u stanju emocionalne zasićenosti i ništa neće odista moći da deluje na njeg, a sve dok malo ne budu minuli utisci nagomilani tokom poslednjih nekoliko časova.
<BR>&nbsp;&nbsp;&nbsp;&nbsp;&nbsp;Sedler ih je ostavio čim je traktor ušao u podzemnu garažu i pohitao u svoju sobu da napiše izveštaj. Iako to nije bilo uobičajeno za njega, osetio je radost pri pomisli da će konačno biti kadar da učini nešto konstruktivno.
<BR>&nbsp;&nbsp;&nbsp;&nbsp;&nbsp;Počelo je da ga obuzima čuvstvo antiklimaksa - osećanje da je oluja protutnjala i iskalila svoj bes i da se više neće vratiti. Sada, posle bitke, Sedler je postao znatno manje potišten nego tokom poslednjih dana. Imao je utisak da su i Zemlju i Federaciju u podjednakoj meri zastrašile sile za kojima su posegle, tako da je sada obema preko bio potreban mir.
<BR>&nbsp;&nbsp;&nbsp;&nbsp;&nbsp;Po prvi put otkako je napustio Zemlju odvažio se da malo porazmisli o vlastitoj budućnosti. Iako se još nije smela sasvim prenebreći, opasnost od iznenadnog napada na Zemlju bila je veoma malo verovatna. Žanet je bila bezbedna i on će uskoro moći da je ponovo vidi. Konačno će doći u priliku da joj kaže gde se nalazio, budući da je svaka dalja tajanstvenost bila besmislena.
<BR>&nbsp;&nbsp;&nbsp;&nbsp;&nbsp;U Sedlerovom umu postojala je, međutim, samo jedna nelagodna osujećenost. Ako je išta mrzeo na svetu, onda je to bilo da ostavi neki posao nezavršenim; pa ipak, izgleda da je slučaj neumoljivo hteo da mu misija na Mesecu ostane neokončana. Bio bi spreman da dG veoma mnogo samo da sazna da li se u Opservatoriji nalazio špijun.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
