<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Opservatorija je počela da se priprema za opsadno stanje neodređene dužine. Posmatrano u celini, to i nije bilo tako neprijatno iskustvo, kao što bi se moglo očekivati. Iako je glavni program prekinut, postojalo je obilje posla na planu svođenja rezultata, ispitivanja teorija i pisanja referata, što je do sada bilo odlagano poglavito zbog oskudice u vremenu. Mnogi astronomi su jedva dočekali ovaj prekid, a nekoliko fundamentalnih otkrića na polju kosmologije predstavljalo je neposredan ishod ove prisilne dokolice.
<BR>&nbsp;&nbsp;&nbsp;&nbsp;&nbsp;Najgori vid cele situacije - u tome su se svi slagali - bili su nesigurnost i nedostatak novosti. Šta se, zapravo, događalo? Da li se moglo verovati biltenima sa Zemlje, koji su nastojali da uspokoje javnost, ali u isti mah i da je pripreme za najgore?
<BR>&nbsp;&nbsp;&nbsp;&nbsp;&nbsp;Koliko se moglo razabrati, izvestan napad se očekivao, a činjenica da se Opservatorija nalazila u neposrednoj blizini mogućeg žarišta sukoba naprosto je predstavljala puki peh. Zemlja je verovatno pretpostavljala kog bi oblika napad mogao biti i svakako je već preduzela nešto da ga osujeti.
<BR>&nbsp;&nbsp;&nbsp;&nbsp;&nbsp;Dva velika protivnika kružila su jedan oko drugog, oba nevoljna da zadaju prvi udrac i puna nade da će nekom smicalicom nagnati na kapitulaciju suprotnu stranu. Ali već su otišla predaleko i više se nisu mogla povući bez gubljenja prestiža, što se nipošto nije smelo dopustiti.
<BR>&nbsp;&nbsp;&nbsp;&nbsp;&nbsp;Sedler se pribojavao da je granica sa koje više nema povratka već pređena. I poslednje sumnje u tom pogledu raspršile su se kada je preko radija saopštena vest da je ministar Federacije isporučio u Hagu doslovni ultimatum vladi Zemlje. U njemu se Zemlja optuživala za neispunjenje ugovornih obaveza u pogledu količine teških metala, za hotimično uskraćivanje izvoza iz političkih razloga, kao i za prikrivanje postojanja novih resursa. Ukoliko Zemlja ne pristane na razgovor o nalazištima tih novih resursa, ubrzo ih ni sama neće moći koristiti.
<BR>&nbsp;&nbsp;&nbsp;&nbsp;&nbsp;Šest časova nakon ultimatuma, usledila je otvorena radio-emisija upućena Zemlji sa Marsa, pomoću odašiljača izuzetne jačine. U njoj su se pružala uveravanja narodu Zemlje da ga nikakva nevolja neće zadesiti, a ako dođe do štete na njegovoj matičnoj planeti, biće to nesrećna posledica ratnih sukoba, za koje sva odgovornost pada isključivo na zemaljsku vladu. Federacija će izbegavati sve korake koji bi mogli da ugroze nastanjena područja, uz nadu da će i protivnička strana postupati saobrazno tom primeru.
<BR>&nbsp;&nbsp;&nbsp;&nbsp;&nbsp;Opservatorija je saslušala ovu emisiju sa pomešanim osećanjima. Nije bilo nikakve sumnje u pogledu njenog značenja, baš kao ni da, govoreći terminologijom poruke, Mare Imbrium predstavlja 'nenastanjeno područje'. Jedan od sračunatih efekata emisije bio je da se poveća naklonost prema Federaciji, čak i među onima za koje je bilo verovatno da će biti dovedeni u opasnost njenim akcijama. Posebno je Džejmison počeo da biva znatno manje snebivljiv u izražavanju svojih stanovišta, što mu je ubrzo donelo priličnu nepopularnost kod dela ostalog osoblja. Ne dugo potom, štaviše došlo je i do pravog razdora u redovima Opservatorije. Na jednoj strani bili su oni (poglavito mlađi ljudi) koji su delili Džejmisonovo mišljenje da je Zemlja reakcionarna i nepopustljiva. Nasuprot njima, sa druge strane, stajala je grupa nepokolebljivih, konzervativnih osoba, koje su se uvek automatski priklanjale onima na vlasti, uopšte ne hajući pri tom o tamo nekakvim moralnim apstrakcijama.
<BR>&nbsp;&nbsp;&nbsp;&nbsp;&nbsp;Sedler je pratio ove rasprave sa velikim interesovanjem, iako je bio svestan da je uspeh ili neuspeh njegove misije već odlučen, odnosno da na to ne može uticati ništa što bi on sada učinio. I dalje su, međutim, postojali izgledi da bi po svoj prilici fiktivni gospodin 'X' mogao sada postati neoprezan, pa čak i pokušati da napusti Opservatoriju. Sedler je preduzeo određene mere da to osujeti, uz direktorovu saradnju. Niko nije mogao dobiti skafander ili traktor bez ovlašćenja, što je praktično značilo da je svaki uzmak odsečen. Življenje u vakuumu ima izvesne prednosti, posmatrano sa stanovišta Bezbednosti.
<BR>&nbsp;&nbsp;&nbsp;&nbsp;&nbsp;Opsadno stanje Opservatorije donelo je Sedleru jedan mali trijumf, kojim se, međutim, on neće moći osobito podičiti i koji je predstavljao svojevrstan ironični komentar svih njegovih napora. Dženkins, osumnjičeni iz skladišnog odeljenja, uhapšen je u Središnjem Gradu. U trenutku kada je obustavljeno saobraćanje jednošina, on se nalazio u gradu zbog krajnje nezvaničnog posla; uhapsili su ga agenti koji su ga motrili po Sedlerovom nalogu.
<BR>&nbsp;&nbsp;&nbsp;&nbsp;&nbsp;Bojao se Sedlera, i to s razlogom. Pa ipak, on nikada nije izdao nijednu državnu tajnu, budući da nije ni raspolagao njima. Slično mnogim šefovima skladišta pre njega, bavio se obilatim rasprodajama vladine svojine.
<BR>&nbsp;&nbsp;&nbsp;&nbsp;&nbsp;Bila je to poetska pravda. Dženkinsu je došla glave njegova sopstvena nečista savest. Ali, iako je Sedler skinuo jedno ime sa spiska osumnjičenih, ova pobeda mu nije pružila nikakva uživanja.
<BR>&nbsp;&nbsp;&nbsp;&nbsp;&nbsp;Sati su polako prolazili, dok su se strasti sve više stišavale. Gore se Sunce uspinjalo jutarnjim nebom i sada je već stajalo visoko iznad zapadnog zida Platona. Prvobitni strah od neposredne opasnosti počeo je da jenjava, ostavljajući mesto jedino osećanju osujećenosti. Preduzet je jedan deplasiran pokušaj da se priredi koncert, ali je njegov krah bio takav da su posle toga predloga svi bili još potišteniji nego ranije.
<BR>&nbsp;&nbsp;&nbsp;&nbsp;&nbsp;Pošto se naizgled ništa nije događalo, ljudi su ponovo počeli da izlaze na površinu, ako ni zbog čega drugog, a ono da bace pogled prema nebu i uvere se da je još uvek sve u redu. Neki od ovih tajnih izleta zadali su Sedleru grdnu brigu, ali je on ipak ubedio samoga sebe da su posredi samo bezazlene šetnje. Konačno, direktor je morao da se pomiri sa situacijom i da dozvoli ograničenom broju ljudi odlaženje u osmatračke kupole u određena doba dana.
<BR>&nbsp;&nbsp;&nbsp;&nbsp;&nbsp;Jedan od inženjera iz energetskog odeljenja organizovao je klađenje, čiji je pobednik trebalo da bude onaj ko pogodi koliko će potrajati ovo neobično opsadno stanje. Svi žitelji Opservatorije uzeli su udela u prognoziranju, a Sedler - koji je predvideo veoma dugo razdoblje - zamišljeno je proučio spisak kada je bio gotov. Ukoliko bi se našao neko ko bi pogodio tačan odgovor, on se uopšte ne bi kajao zbog promašaja. Ali sve je to bila samo teorija. Sedler ništa nije uspeo da iščeprka iz cele stvari i na kraju ga je jedino obuzela seta zbog pomisli o tome kako su mu mentalni procesi postali deformisani. Postojali su trenuci kada se već pobojavao da više nikada neće biti kadar za normalno i neopterećeno rasuđivanje.
<BR>&nbsp;&nbsp;&nbsp;&nbsp;&nbsp;Čekanje se okončalo samo pet dana nakon uzbune. Gore na površini približavalo se podne, a Zemlja se smanjila do sićušnog srpa, koji se nalazio preblizu Sunca da bi se bez opasnosti mogao posmatrati. Ali časovnici u Opservatoriji pokazivali su ponoć i Sedler je uveliko spavao kada je Vagnal bez ikakve ceremonije banuo u njegovu sobu.
<BR>&nbsp;&nbsp;&nbsp;&nbsp;&nbsp;"Probudite se!" reče on, dok je Sedler bunovno trljao oči. "Direktor želi da vas vidi!" Vagnalu se očigledno nije dopala ova uloga potrčka. "Nešto se događa", požali se on, podozrivo posmatrajući Sedlera. "Čak ni meni nije hteo da kaže šta je posredi!"
<BR>&nbsp;&nbsp;&nbsp;&nbsp;&nbsp;"Ni ja nemam pojma", uzvrati Sedler, prebacujući ogrtač preko ramena. Bila je to istina; dok su išli prema direktorovoj kancelariji, on je pospano razmišljao o stvarima koje su se eventualno mogle dogoditi.
<BR>&nbsp;&nbsp;&nbsp;&nbsp;&nbsp;Sedleru se učinilo da je profesor Meklorin poprilično ostario u poslednjih nekoliko dana. Više nije bio onaj žustar i odlučan mali čovek koji je gvozdenom disciplinom upravljao Opservatorijom. Čak se zbilo da je na jednoj strani njegovog nekada besprekorno urednog i praznog stola sada stajala razbacana gomila dokumenata.
<BR>&nbsp;&nbsp;&nbsp;&nbsp;&nbsp;Čim je Vagnal, očigledno nevoljno, izišao iz sobe, Meklorin reče odsečno:
<BR>&nbsp;&nbsp;&nbsp;&nbsp;&nbsp;"Šta Karl Stefanson traži na Mesecu?"
<BR>&nbsp;&nbsp;&nbsp;&nbsp;&nbsp;Sedler nesigurno zatrepta - još se nije sasvim razbudio - a zatim promuca:
<BR>&nbsp;&nbsp;&nbsp;&nbsp;&nbsp;"Čak ne znam ni ko je taj čovek. Zar bi trebalo?"
<BR>&nbsp;&nbsp;&nbsp;&nbsp;&nbsp;Meklorin je izgledao iznenađen i razočaran.
<BR>&nbsp;&nbsp;&nbsp;&nbsp;&nbsp;"Pomislio sam da su vas vaši možda obavestili o njegovom dolasku. On je jedan od najizvrsnijih fizičara koje imamo, na području koje predstavlja njegovu užu specijalnost. Upravo su nas pozvali iz Središnjeg Grada i saopštili nam da je sleteo; moraćemo da ga što pre odvezemo do onog mesta koje nazivaju Projekat Tor u Mare Imbriumu."
<BR>&nbsp;&nbsp;&nbsp;&nbsp;&nbsp;"Zar ne može da se prebaci vazdušnim putem? Kakve sve to ima veze sa nama?"
<BR>&nbsp;&nbsp;&nbsp;&nbsp;&nbsp;"Trebalo je da ode raketom, ali taj transport je trenutno isključen i neće biti u pogonu još najmanje šest časova. Poslaće ga stoga jednošinom, a mi ćemo ga preuzeti u traktor na poslednjem stajalištu. Zatraženo mi je da dodelim Džejmisona za taj posao. Svi znaju da je on najbolji vozač traktora na Mesecu - a osim toga Džejmison je jedini koji je ikada stigao do Projekta Tor, ma šta ovaj predstavljao."
<BR>&nbsp;&nbsp;&nbsp;&nbsp;&nbsp;"Nastavite", reče Sedler, naslućujući šta predstoji.
<BR>&nbsp;&nbsp;&nbsp;&nbsp;&nbsp;"Nemam poverenja u Džejmisona. Mislim da nije baš najbezbednije poslati ga u jednu ovako važnu misiju."
<BR>&nbsp;&nbsp;&nbsp;&nbsp;&nbsp;"Postoji li neko drugi ko bi to mogao obaviti?"
<BR>&nbsp;&nbsp;&nbsp;&nbsp;&nbsp;"Ne, s obzirom na kratkoću vremena. Potreban je neko veoma vičan za ovaj posao; nemate pojma koliko je lako izgubiti se usput."
<BR>&nbsp;&nbsp;&nbsp;&nbsp;&nbsp;"To, dakle, mora biti Džejmison. Zašto smatrate da sa njegove strane preti opasnost?"
<BR>&nbsp;&nbsp;&nbsp;&nbsp;&nbsp;"Slušao sam njegova istupanja u zajedničkoj prostoriji. I vi ste sigurno imali prilike da ih čujete. On uopšte ne prikriva svoju naklonost prema Federaciji."
<BR>&nbsp;&nbsp;&nbsp;&nbsp;&nbsp;Sedler je pomno posmatrao Meklorina dok je ovaj govorio. Iznenadila ga je ljutnja - gotovo bes - u glasu malog čoveka. Za trenutak, u svesti mu se začela sumnja: pokušava li to Meklorin da odvrati pažnju sa sebe?
<BR>&nbsp;&nbsp;&nbsp;&nbsp;&nbsp;Ali ta neodređena neverica potrajala je samo jedan tren. Sedler je odmah shvatio da nema potrebe tragati za dubljim pobudama. Meklorin se naprosto oseća umornim i prerađenim: Sedler je oduvek podozrevao da je direktor, uprkos svoj spoljnjoj čvrstini, podjednako mali čovek u duhu, kao i u stasu. Detinjasto je reagovao na osujećenost koja ga je obuzela: doživeo je da mu planovi padnu u vodu, da mu ceo program bude obustavljn - pa čak i da mu skupocena oprema bude dovedena u opasnost. Za sve je to bila kriva Federacija, a svako ko se sa tim nije slagao, predstavljao je potencijalnog neprijatelja Zemlje.
<BR>&nbsp;&nbsp;&nbsp;&nbsp;&nbsp;Bilo je teško ne osetiti izvesno sažaljenje prema direktoru; Sedler je s razlogom pretpostavljao da se on nalazi na rubu nervnog sloma, tako da se prema njemu valjalo ophoditi izuzetno obazrivo.
<BR>&nbsp;&nbsp;&nbsp;&nbsp;&nbsp;"Šta želite da ja učinim u celoj ovoj situaciji?" upita on što je mogao neslužbenijim glasom.
<BR>&nbsp;&nbsp;&nbsp;&nbsp;&nbsp;"Voleo bih da znam da li ste saglasni sa mnom oko Džejmisona. Sigurno ste ga pažljivo pručili."
<BR>&nbsp;&nbsp;&nbsp;&nbsp;&nbsp;"Nisam ovlašćen da razgovram o svojim procenama", uzvrati Sedler. "One se poglavito temelje na pretpostavkama i slutnjama. Ali osećam da iskrenost samo ide Džejmisonu u prilog. Kao što znate, postoji velika razlika između neslagnja u mišljenju i izdaje."
<BR>&nbsp;&nbsp;&nbsp;&nbsp;&nbsp;Meklorin ništa nije kazao nekoliko trenutaka. Konačno, ljutito odmahnu glavom.
<BR>&nbsp;&nbsp;&nbsp;&nbsp;&nbsp;"Preveliki je rizik. Ne želim da prihvatim tu odgovornost."
<BR>&nbsp;&nbsp;&nbsp;&nbsp;&nbsp;Ovo neće ići lako, pomisli Sedler. On ovde nije imao vlast i sigurno nije mogao da naredi direktoru šta da čini. Osim toga, niko mu nije poslao nikakva uputstva; ljudi koji su uputili Stefansona u Opsevatoriju po svoj prilici nisu ni znali da on postoji. Veze između Odbrane i Centralne obaveštajne službe uopšte nisu funkcionisale kako treba.
<BR>&nbsp;&nbsp;&nbsp;&nbsp;&nbsp;Ali čak i bez uputstva, njegova dužnost bila je jasna. Ako je Odbrana htela da ovako brzo uputi nekoga do Projekta Tor, sigurno je imala veoma jake razloge. Morao je da im se nađe pri ruci, čak i ako time malo izneveri svoju ulogu pasivnog posmatrača.
<BR>&nbsp;&nbsp;&nbsp;&nbsp;&nbsp;"Evo šta ja predlažem, ser", reče on odsečno."Pozovite Džejmisona na razgovor i izložite mu situaciju. Pitajte ga da li bi dobrovoljno prihvatio zadatak. Ja ću slušati razgovor iz susedne prostorije i posavetovaću vas da li je bezbedno prihvatiti. Lično verujem da će, ako bude pristao, održati reč. U protivnom, odmah će reći da se ne slaže. Ubeđen sam da vas neće prevariti."
<BR>&nbsp;&nbsp;&nbsp;&nbsp;&nbsp;"Slušaćete nas preko interfona?"
<BR>&nbsp;&nbsp;&nbsp;&nbsp;&nbsp;"Hoću", reče Sedler nestrpljivo. "A ako smem da vam dam jedan savet, nastojte na svaki način da prikrijete sumnju. Ma šta stvarno osećali, budite što otvoreniji i predusretljiviji."
<BR>&nbsp;&nbsp;&nbsp;&nbsp;&nbsp;Meklorin je razmišljao nekoliko trenutaka, a onda pomirljivo slegnu ramenima. Prišao je mikrofonu i okrenuo prekidač.
<BR>&nbsp;&nbsp;&nbsp;&nbsp;&nbsp;"Vagnale", reče on, "pozovite mi Džejmisona ovamo."
<BR>&nbsp;&nbsp;&nbsp;&nbsp;&nbsp;Sedleru, koji je čekao u susednoj prostoriji, izgledalo je kao da su protekli sati pre no što se nešto dogodilo. Konačno, iz zvučnika su se oglasili šumovi Džejmisonovog ulaska i istog trenutka Meklorin reče:
<BR>&nbsp;&nbsp;&nbsp;&nbsp;&nbsp;"Žao mi je što sam te probudio, Džejmisone, ali imamo jedan hitan posao za tebe. Koliko bi ti bilo potrebno da odvezeš traktor do prolaza Prospekt?"
<BR>&nbsp;&nbsp;&nbsp;&nbsp;&nbsp;Sedler se osmehnuo kada je jasno začuo uzvik neverice. Savršeno je dobro znao šta Džejmison trenutno misli. Prospekt je predstavljao prolaz kroz južni zid Platona i nadnosio se nad Mare Imbrium. Traktori su ga izbegavali, opredeljujući se radije za nešto zaobilazniji ali lakši put prema zapadu. Jednošini su ga, međutim, savlađivali bez poteškoća, a pri pogodnom osvetljenju omogućavali su putnicima da uživaju u jednom od najčuvenijih pogleda na Mesecu - velikom spustu u Mare sa dalekim šiljcima Pikoa na liniji obzorja.
<BR>&nbsp;&nbsp;&nbsp;&nbsp;&nbsp;"U slučaju potrebe, mogao bih prevaliti taj put za jedan sat. Donde ima samo četrdesetak kilometara, ali teren je veoma težak."
<BR>&nbsp;&nbsp;&nbsp;&nbsp;&nbsp;"U redu", reče Meklorinov glas. "Upravo sam dobio poruku iz Središnjeg Grada, u kojoj mi traže da te pošaljem na put. Znaju da si naš najbolji vozač, kao i da si već jednom bio tamo."
<BR>&nbsp;&nbsp;&nbsp;&nbsp;&nbsp;"Gde to?" upita Džejmison.
<BR>&nbsp;&nbsp;&nbsp;&nbsp;&nbsp;"Do Projekta Tor. Nisi ranije čuo za taj naziv; sada tako zovu ono mesto na koje si nedavno nabasao sa Vilerom."
<BR>&nbsp;&nbsp;&nbsp;&nbsp;&nbsp;"Nastavite, ser. Slušam vas", uzvrati Džejmison. Sedler je lako mogao da razabere napetost u njegovom glasu.
<BR>&nbsp;&nbsp;&nbsp;&nbsp;&nbsp;"Situacija je ovakva. U Središnjeg Gradu nalazi se jedan čovek koji što pre mora da stigne u Tor. Trebalo je da se preveze raketom, ali to je trenutno neizvodljivo. Poslaće ga stoga dovde jednošinom, a kako bi se uštedelo na vremenu, ti ćeš ga sačekati u prolazu i prebaciti do krajnjeg odredišta. Jesi li razumeo?"
<BR>&nbsp;&nbsp;&nbsp;&nbsp;&nbsp;"Ne sasvim. Zašto ga neko iz Tora ne preuzme nekim od njihovih gusova?"
<BR>&nbsp;&nbsp;&nbsp;&nbsp;&nbsp;Na šta Džejmison cilja, upita se Sedler. U stvari, ako se bolje promisli, pitanje je bilo sasvim razložno.
<BR>&nbsp;&nbsp;&nbsp;&nbsp;&nbsp;"Ako baciš pogled na kartu", reče Meklorin, "videćeš da je Prospekt jedino prikladno mesto gde se mogu sresti traktor i jednošin. Osim toga, izgleda da u Toru nema mnogo vičnih vozača. I oni će po svoj prilici poslati traktor, ali ti ćeš sigurno obaviti ceo posao pre no što oni uopšte budu stigli do Prospekta."
<BR>&nbsp;&nbsp;&nbsp;&nbsp;&nbsp;Usledila je duga pauza. Džejmison je očigledno proučavao kartu.
<BR>&nbsp;&nbsp;&nbsp;&nbsp;&nbsp;"Mogao bih pokušati", reče Džejmison. "Ali voleo bih da znam šta sve ovo znači."
<BR>&nbsp;&nbsp;&nbsp;&nbsp;&nbsp;Tu smo, dakle, pomisli Sedler. Nadam se da će Meklorin poslušati moj savet.
<BR>&nbsp;&nbsp;&nbsp;&nbsp;&nbsp;"Vrlo dobro", uzvrati Meklorin. "Smatram da imaš prava da znaš. Čovek koji treba da stigne u Tor jeste doktor Karl Stefanson. A njegova misija je od životne važnosti za bezbednost Zemlje. To je sve što znam, ali mislim da i ne treba reći ništa više."
<BR>&nbsp;&nbsp;&nbsp;&nbsp;&nbsp;Sedler je čekao, nagnut nad zvučnik; izgledalo je kao da će tišina večno potrajati. Znao je da Džejmison upravo donosi veliku odluku. Mladi astronom je ovog časa saznavao da je jedna stvar kritikovati Zemlju i osuđivati njenu politiku kada je posredi nešto što je lišeno bilo kakve praktične važnosti - a sasvim druga izabrati smer delanja koji bi mogao biti od velike pomoći obezbeđenju njene odbrane. Sedler je pročitao negde da je pre izbijanja rata bilo mnoštvo pacifista, ali se njihov broj drastično smanjio nakon što su otpočeli sukobi. Džejmison će uskoro saznati gde se krije njegova lojalnost, ako već ne logika.
<BR>&nbsp;&nbsp;&nbsp;&nbsp;&nbsp;"Poći ću", reče on konačno, tako tiho da ga je Sedler jedva čuo.
<BR>&nbsp;&nbsp;&nbsp;&nbsp;&nbsp;"Upamti", insistirao je Meklorin, "imaš punu slobodu izbora."
<BR>&nbsp;&nbsp;&nbsp;&nbsp;&nbsp;"Imam li?" upita Džejmison. Nije bilo sarkazma u njegovom glasu. Naprosto je glasno razmišljao, obraćajući se znatno pre sebi nego direktoru.
<BR>&nbsp;&nbsp;&nbsp;&nbsp;&nbsp;Sedler je čuo kako Meklorin prebira po hartijama. "Koga bi voleo da uzmeš kao suvozača?" upita on.
<BR>&nbsp;&nbsp;&nbsp;&nbsp;&nbsp;"Vilera. Bio je sa mnom i prošli put."
<BR>&nbsp;&nbsp;&nbsp;&nbsp;&nbsp;"Vrlo dobro. Pođi i obavesti ga; ja ću razgovarati sa transportnim odeljenjem. I... srećno."
<BR>&nbsp;&nbsp;&nbsp;&nbsp;&nbsp;"Hvala, ser."
<BR>&nbsp;&nbsp;&nbsp;&nbsp;&nbsp;Sedler je sačekao dok nije čuo kako se vrata Meklorinove kancelarije zatvaraju za Džejmisonom; zatim se ponovo pridružio direktoru. Meklorin ga snuždeno pogleda i reče:
<BR>&nbsp;&nbsp;&nbsp;&nbsp;&nbsp;"Dakle?"
<BR>&nbsp;&nbsp;&nbsp;&nbsp;&nbsp;"Ispalo je bolje nego što sam očekivao. Mislim da ste odlično izveli celu stvar."
<BR>&nbsp;&nbsp;&nbsp;&nbsp;&nbsp;Ovo nije bilo puko laskanje; Sedlera je iznenadio način na koji je Meklorinu pošlo za rukom da prikrije stvarna osećanja. Iako razgovor nije bio baš najsrdačniji, nije se ni odlikovao otvorenim neprijateljstvom.
<BR>&nbsp;&nbsp;&nbsp;&nbsp;&nbsp;"Sada mi je znatno lakše", reče Meklorin, "pošto znam da Viler ide sa njim. Vileru se može verovati."
<BR>&nbsp;&nbsp;&nbsp;&nbsp;&nbsp;I pored svih briga, Sedler je imao prilično teškoća da obuzda smešak. Bio je sasvim siguran da se direktorovo poverenje u Konrada Vilera poglavito temeljilo na činjenici da je mladi astronom otkrio Novu Drakonis i time posredno sprao svu ljagu sa Meklorinovog integratora veličine. Više mu nisu bili potrebni nikakvi dokazi da su i naučnici podjednako skloni, kao i svi drugi smrtnici, da dopuste osećanjima da im nadvladaju logiku.
<BR>&nbsp;&nbsp;&nbsp;&nbsp;&nbsp;Sa stola se oglasio komunikator.
<BR>&nbsp;&nbsp;&nbsp;&nbsp;&nbsp;"Traktor je upravo krenuo, ser. Otvaramo spoljna vrata."
<BR>&nbsp;&nbsp;&nbsp;&nbsp;&nbsp;Meklorin automatski baci pogled na zidni časovnik. "Bili su brzi", reče on. Zatim se natmureno zagleda u Sedlera.
<BR>&nbsp;&nbsp;&nbsp;&nbsp;&nbsp;"Pa, gospodine Sedler, sada je kasno da se bilo šta izmeni. Jedino mi preostaje da se nadam da ste bili u pravu."
<BR>&nbsp;&nbsp;&nbsp;&nbsp;&nbsp;Često se ispuštalo iz vida da je vožnja po Mesecu danju daleko neprijatnija i opasnija nego noću. Nemilosrdni sjaj nalagao je upotrebu teških solarnih filtera, a jezerca mastiljaste senke, koja se mogu naći gotovo svuda, izuzev na onim retkim mestima gde Sunce blista okomito odozgo, predstavljala su stalnu opasnost. Ona su često prikrivala pukotine koje traktor u velikoj brzini nije uspevao da izbegne. Nasuprot tome, vožnja pri svetlosti Zemlje bila je znatno bezbednija. Njen sjaj je neuporedivo bliži, a kontrasti mekši.
<BR>&nbsp;&nbsp;&nbsp;&nbsp;&nbsp;Otežavajuća okolnost za Džejmisona bila je i činjenica što je morao da vozi pravo na jug - odnosno gotovo direktno u smeru Sunca. Postojali su trenuci kada su prilike bile toliko rđave da je morao naglo da skreće u stranu kako bi izbegao zaslepljujuće odsjaje sa stena koje su stajale pred njim. Situacija još i nije bila toliko loša dok su putovali preko prašnjavih područja, ali ovi tereni postajali su sve ređi kako se tle uspinjalo prema unutrašnjim obroncima planinskog zida.
<BR>&nbsp;&nbsp;&nbsp;&nbsp;&nbsp;Viler se uzdržao od razgovora sa prijateljem na ovom delu puta: Džejmisonov posao nalagao je najveću moguću usredsređenost. Upravo su se uspinjali prema prolazu, krivudajući duž krševitih strmina koje su se nadnosile nad ravnicu. Slična krhkim vrhovima na dalekom obzorju, postolja velikih teleskopa označavala su položaj Opservatorije. Tamo su, pomisli gorko Viler, ležali uloženi milioni časova čovekovog pregalaštva i umeća. Ceo kompleks sada nije radio ništa, a jedino je preostala nada da će već u skorijoj budućnosti svi ti izvrsni instrumenti nastaviti traganje za dalekim vaseljenskim mestima.
<BR>&nbsp;&nbsp;&nbsp;&nbsp;&nbsp;Jedna izbočina zaprečila im je pogled na ravnicu i Džejmison skrenu desno kroz malu udolinu. Visoko gore uz obronak, sada se već mogla videti tračnica jednošina, koja je u velikim, raskoračnim skokovima vodila niz planinsku strminu. Guseničar ni na koji način nije bio u stanju da dospe do nje, ali kada budu stigli do prolaza, moći će joj se bez teškoća približiti do na samo nekoliko metara.
<BR>&nbsp;&nbsp;&nbsp;&nbsp;&nbsp;Tle je ovde bilo izuzetno krševito i varljivo, ali vozači koji su već ranije prošli ovuda ostavili su putokaze kao upozorenja onima koji budu naišli posle njih. Džejmison se sada obilato koristio prednjim farovima, pošto se često nalazio u senci. Posmatrano u celini, ova rasveta mu se više dopadala od direktne Sunčeve svetlosti, budući da je znatno preglednije mogao videti tle pred sobom posredstvom poketnih snopova sa farova na krovu vozila. Viler je ubrzo preuzeo upravljanje njima; opčinjavalo ga je da posmatra kako ovali svetlosti klize preko stena. Potpuna nevidljivost samih snopova, ovde u gotovo savršenom vakuumu, davala je čitavom prizoru prisenak čarolije. Izgledalo je da svetlost dolazi ni od kuda i da nema baš nikakvu vezu sa traktorom.
<BR>&nbsp;&nbsp;&nbsp;&nbsp;&nbsp;Stigli su do Prospekta pedeset minuta nakon što su krenuli iz Opservatorije i odmah radiom izvestili bazu o svom položaju. Do mesta sastanka preostalo im je još samo nekoliko kilometara vožnje nizbrdo. Tračnica jednošina približavala se njihovoj putanji, da bi potom skretala na jug pokraj Pikoa, slična srebrnoj pređi, koja, smanjujući se, nestaje sa vidika preko lica Meseca.
<BR>&nbsp;&nbsp;&nbsp;&nbsp;&nbsp;"Pa", reče Viler zadovoljno, "neće morati da nas čekaju. Voleo bih da znam šta sve ovo predstavlja."
<BR>&nbsp;&nbsp;&nbsp;&nbsp;&nbsp;"Nije li očigledno?" upita Džejmison. "Stefanson je najveći stručnjak za fiziku zračenja koga imamo. Ukoliko dođe do rata, onda ti je jasno koja će se vrsta oružja koristiti."
<BR>&nbsp;&nbsp;&nbsp;&nbsp;&nbsp;"Nisam mnogo razmišljao o tome - činilo mi se da celu stvar ne treba shvatiti odveć ozbiljno. Teledirigovani projektili, pretpostavljam?"
<BR>&nbsp;&nbsp;&nbsp;&nbsp;&nbsp;"Vrlo verovatno, ali trebalo bi da budemo kadri i za nešto bolje. Ljudi već stolećima govore o radijacionim oružjima. Ukoliko to žele, sada konačno mogu da ih naprave."
<BR>&nbsp;&nbsp;&nbsp;&nbsp;&nbsp;"Nemoj mi reći da veruješ u zrake smrti!"
<BR>&nbsp;&nbsp;&nbsp;&nbsp;&nbsp;"Zašto da ne? Seti se samo podataka iz istorije: zraci smrti ubili su više hiljada ljudi u Hirošimi. A to se zbilo još pre dva veka."
<BR>&nbsp;&nbsp;&nbsp;&nbsp;&nbsp;"Tačno, ali sada uopšte nije teško zaštititi se od toga. Možeš li zamisliti bilo koju vrstu fizičke štete koja se može naneti zracima?"
<BR>&nbsp;&nbsp;&nbsp;&nbsp;&nbsp;"Sve zavisi od rastojanja. Ukoliko domet iznosi svega nekoliko kilometar, onda je odgovor potvrdan. Uostalom, sposobni smo da generišemo neograničenu količinu energije. Danas bismo već morali da raspolažemo načinima da je svu usmerimo u istom pravcu, ako to želimo. Do sada, doduše, još nismo imali povoda za tako nešto. Ko bi, međutim, znao šta se sve u ovom trenutku zbiva u tajnim laboratorijama širom Sunčevog sistema?"
<BR>&nbsp;&nbsp;&nbsp;&nbsp;&nbsp;Pre no što je Viler stigao da odgovori, ugledao je blistavu tačkicu svetlosti daleko u ravnici. Kretala se prema njima neverovatnom brzinom, hitajući preko obzorja poput meteora. Kroz samo nekoliko minuta, pretvorila se u zatupasti cilinder jednošina koji je povijeno klizio nad svojom jednostrukom tračnicom.
<BR>&nbsp;&nbsp;&nbsp;&nbsp;&nbsp;"Biće bolje da iziđem i nađem mu se pri ruci", reče Džejmison. "Sva je prilika da još nikada nije nosio skafander. Sigurno će imati i nešto prtljaga."
<BR>&nbsp;&nbsp;&nbsp;&nbsp;&nbsp;Viler je seo na vozačko mesto i stao da posmatra prijatelja kako skakuće preko stena u pravcu jednošina. Vrata na vazdušnoj komori vozila otvoriše se i na njima se pojavi jedan čovek; za trenutak je zastao, a onda, pomalo nesigurnim pokretima, izišao na Mesečevu površinu. Po načinu na koji se kretao, Viler je na prvi pogled mogao da zaključi da još nikada nije bio u uslovima niske sile teže.
<BR>&nbsp;&nbsp;&nbsp;&nbsp;&nbsp;Stefanson je nosio široku tašnu i oveću drvenu kutiju, sa kojom je krajnje brižljivo postupao. Džejmison se ponudio da umesto njega ponese prtljag, ali ovaj je to odbio, iako su ga pune ruke prilično ometale u hodu. Dopustio je jedino da mu Džejmison preuzme malu putnu torbu.
<BR>&nbsp;&nbsp;&nbsp;&nbsp;&nbsp;Dve prilike doskakutaše niz stenoviti spust i Viler otvori vazdušnu komoru da ih pusti unutra. Pošto je izručio svog jedinog putnika, jednošin krenu natrag na jug i ubrzo se izgubi u smeru iz koga je došao. Vileru se učini da se vozaču veoma žurilo da što pre stigne u polaznu stanicu. Još nikada nije video da jednošinska vozila jure tom brzinom; ovaj prizor dao mu je prvi nagoveštaj neviđene oluje koja se već nadvijala nad ovim mirnim predelom, sprženim nemilosrdnim Suncem. U isti mah, neki unutrašnji glas mu reče da oni neće biti jedini koji će se sastati kod Projekta Tor.
<BR>
<BR>&nbsp;&nbsp;&nbsp;&nbsp;&nbsp;Glas je bio u pravu. Daleko u svemiru, visoko iznad ravni kojom su se kretale Zemlja i planete, komandant Federalnih snaga vodio je malu flotilu. Slično sokolu koji kruži nad plenom nekoliko trenutaka pre no što će se strmoglavo ustremiti ka njemu, tako je i komodor Brenon, bivši profesor elektronskog inženjeringa na univerzitetu Hesperus, kružio svojim brodovima povrh Meseca.
<BR>&nbsp;&nbsp;&nbsp;&nbsp;&nbsp;Čekao je na signal za koji se i dalje nadao da nikada neće stići.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
