<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;To se nikada ne bi dogodilo da je Džejmison mislio više na vožnju, a manje na politiku - premda mu se, s obzirom na okolnosti, to ne može zameriti. Teren pred njim izgledao je ravan i čvrst - nimalo različit od mnogih kilometara koje su već bezbedno prevalili.
<BR>&nbsp;&nbsp;&nbsp;&nbsp;&nbsp;Bio je ravan, doista, ali zato ništa čvršći od vode. Džejmison je shvatio šta se dogodilo istog trenutka kada je motor Ferdinanda počeo da radi u prazno, a nos traktora nestao u velikom oblaku prašine. Celo vozilo nagnulo se napred, stalo da se klati napred-nazad potpuno izvan kontrole, a zatim izgubio brzinu uprkos svim Džejmisonovim nastojanjima da ga zauzda. Slično brodu koji tone na nemirnom moru, i ono je stalo da uranja ispod površine. Užasnutom Vileru je izgledalo kao da propadaju kroz uzvrtložen oblak kapljica. Kroz samo nekoliko sekundi, Sunčeve svetlosti oko njih je nestalo. Džejmison je zaustavio motor; u tišini koju je narušavao jedino šum vazdušnih cirkulatora, oni su polako tonuli ispod površine Meseca.
<BR>&nbsp;&nbsp;&nbsp;&nbsp;&nbsp;Rasveta u kabini se upalila čim je Džejmison pronašao prekidač. Za trenutak, oba čoveka bila su odveć preneražena da bi mogla da učine bilo šta drugo osim da ostanu na sedištima i bespomoćno zure jedan u drugog. Konačno, Viler ustade i ne baš najsigurnijim korakom priđe najbližem osmatračkom prozoru. Napolju se uopšte ništa nije moglo videti: čak ni najcrnja noć nije bila mračnija od ove tmine. Sudeći po količini svetlosti koja je prodirala kroz prozor, lako se mogao steći utisak da se sa druge strane debelog kvarca nalazi neka gusta kadifena zavesa.
<BR>&nbsp;&nbsp;&nbsp;&nbsp;&nbsp;Iznenada, uz prigušen ali čujan tresak, Ferdinand stiže do dna.
<BR>&nbsp;&nbsp;&nbsp;&nbsp;&nbsp;"Hvala bogu za ovo", odahnu Džejmison. "Nije mnogo duboko."
<BR>&nbsp;&nbsp;&nbsp;&nbsp;&nbsp;"Šta nam to sad znači?" upita Viler, gotovo se ne usuđujući da poveruje kako još ima nade. Imao je prilike da čuje mnogo užasnih priča o sličnim izdajničkim udubljenjima prašine, kao i o ljudima i traktorima koje su ona progutala.
<BR>&nbsp;&nbsp;&nbsp;&nbsp;&nbsp;Srećom, lunarna prašinasta udubljenja znatno su ređa nego što bi se to moglo zaključiti na osnovu priča nekih putnika, budući da ona mogu nastati smao pod sasvim osobenim uslovima, koji još ni danas nisu potpuno rasvetljeni. Ove formacije se začinju u obliku plitke kraterske jame u odgovarajućem tipu stene, da bi potom bilo potrebno da protekne nekoliko stotina miliona godina dok velike temperaturne promene između noći i dana polako ne pretvore u prašinu površinske slojeve. Kako ovaj proces sve dublje i dublje zalazi u eone, dolazi do stvaranje sve finijih zrnaca prašine, sve dok na kraju ona ne počne da stiče osobine tečnosti i da se sakuplja na dnu kratera. U gotovo svim pogledima prašina tada i jeste tečnost: struktura joj je toliko fina da, ukoliko bi se zahvatila u kakvo vedro, stala bi da se mreška po njemu kao neko gipko ulje. Noću bi se moglo videti kako po njoj kruže obrtne struje, koje nastaju prilikom hlađenja gornjih slojeva; ovi tonu nadole, ustupajući mesto toplijoj prašini koja sa dna ide prema površini. Ovaj efekat omogućuje lako uočavanje prašinastih udubljenja, budući da infracrveni detektori mogu registrovati njihovo toplotno zračenje i sa udaljenosti od više kilometara. Tokom dana, međutim, ovaj metod je neprimenljiv zbog maskirajućeg efekta Sunca.
<BR>&nbsp;&nbsp;&nbsp;&nbsp;&nbsp;"Nema razloga za paniku", reče Džejmison, premda nije izgledao nimalo spokojno. "Mislim da se možemo izvući odavde. Sigurno je posredi sasvim malo udubljenje, inače bi već ranije bilo primećeno. Ovo područje se smatra veoma temeljito pretraženim."
<BR>&nbsp;&nbsp;&nbsp;&nbsp;&nbsp;"Ipak je prilično veliko, čim smo mi upali u njega."
<BR>&nbsp;&nbsp;&nbsp;&nbsp;&nbsp;"Da, ali nemoj izgubiti iz vida glavne osobenosti ove formacije. Sve dok nam motori rade, imamo izglede da se iskobeljamo napolje - slično podmorskom tanku koji treba da se izvuče na obalu. Ono, međutim, što me kopka jeste da li treba da krenemo naped ili da pokušamo da se vratimo nazad."
<BR>&nbsp;&nbsp;&nbsp;&nbsp;&nbsp;"Ako pođemo napred, možemo još dublje da se zaglibimo."
<BR>&nbsp;&nbsp;&nbsp;&nbsp;&nbsp;"Ne mora da znači. Kao što rekoh, posredi je nesumnjivo sasvim malo udubljenje, a inercija nas je sigurno otisnula do njegove polovine. Šta misliš, na koju je stranu pod sada nagnut?"
<BR>&nbsp;&nbsp;&nbsp;&nbsp;&nbsp;"Čini mi se da je prednji kraj malo izdignutiji u odnosu na stražnji."
<BR>&nbsp;&nbsp;&nbsp;&nbsp;&nbsp;"I meni tako izgleda. Idemo napred - u tom smeru takođe možemo dobiti jači potisak."
<BR>&nbsp;&nbsp;&nbsp;&nbsp;&nbsp;Sasvim lagano, Džejmison ubaci kvačilo u najmanji mogući stepen prenosa. Traktor se zatrese i uspravi; zatim krenu napred nekoliko centimetara, pa ponovo stade.
<BR>&nbsp;&nbsp;&nbsp;&nbsp;&nbsp;"Toga sam se i bojao", reče Džejmison. "Ne možemo da izvedemo postepeno napredovanje. Moraćemo da idemo u cimajima i na mahove. Pomoli se za motor... a da i ne pominjem prenosni mehanizam."
<BR>&nbsp;&nbsp;&nbsp;&nbsp;&nbsp;Počeli su u trzajima da se kreću napred, uspavljujuće sporim ritmom. Konačno, Džejmison potpuno ugasi motor.
<BR>&nbsp;&nbsp;&nbsp;&nbsp;&nbsp;"Zbog čega si to učinio?" upita Viler brižno. "Izgledalo je da smo na dobrom putu."
<BR>&nbsp;&nbsp;&nbsp;&nbsp;&nbsp;"Da, ali i brzo se zagrevamo. Ova prašina je gotovo savršeni toplotni izolator. Moramo predahnuti nekoliko trenutaka kako bismo se malo ohladili."
<BR>&nbsp;&nbsp;&nbsp;&nbsp;&nbsp;Nijedan od njih dvojice nije bio raspoložen za razgovor dok su sedeli u jarko osvetljenoj kabini koja je lako mogla - palo je na um Vileru - da im bude zajednička grobnica. Postojala je ironija u činjenici da ih je ova nesreća snašla u trenutku kada su hitali u okrilje spasa.
<BR>&nbsp;&nbsp;&nbsp;&nbsp;&nbsp;"Čuješ li ovaj šum?" upita Džejmison iznenada. Isključio je vazdušni cirkulator, tako da je u kabini zavladala potpuna tišina.
<BR>&nbsp;&nbsp;&nbsp;&nbsp;&nbsp;Jedva čujni zvuci dopirali su kroz zidove. Bilo je to svojevrsno šaptavo šuštanje koje Viler nije uspeo da prepozna.
<BR>&nbsp;&nbsp;&nbsp;&nbsp;&nbsp;"Prašina počinje da se diže. Ona je veoma nestabilna, znaš, tako da je i najmanja količina toplote dovoljna da započne obrtno strujanje. Pretpostavljam da postojano stvaramo pravi mali gejzir na vrhu - po kome bi lako mogli da nas pronađu ako krenu u potregu."
<BR>&nbsp;&nbsp;&nbsp;&nbsp;&nbsp;U svakom slučaju, ovo je bila izvesna uteha. Raspolagali su vazduhom i hranom za više dana - svi traktori bili su opskrbljeni obilnim rezervama za slične slučajeve - a Opservatorija je bila upoznata sa njihovim približnim položajem. Ali Opservatorija je još dugo mogla da bude zaokupljena vlastitim problemima, tako da nema ni trenutka da se bakće njima...
<BR>&nbsp;&nbsp;&nbsp;&nbsp;&nbsp;Džejmison je ponovo uključio motor i snažno vozilo opet stade da krči put kroz suvi živi pesak koji ih je obavio. Bilo je nemoguće zaključiti u kojoj su meri napredovali, a Viler se nije usudio ni da pomisli šta bi se dogodilo ukoliko motor otkaže. Gusenice su grebale po steni ispod njih, a ceo traktor se tresao i stenjao pod neizdrživim opterećenjem.
<BR>&nbsp;&nbsp;&nbsp;&nbsp;&nbsp;Prošao je skoro čitav sat pre no što su postali sigurni da polako napreduju. Pod traktora se sve izrazitije naginjao napred, ali ni po čemu se nije moglo odrediti koliko se još duboko nalaze ispod površine ove kvazi-tečnosti. Svakog trenutka mogli su da izbiju na blaženu svetlost dana - ili ih je možda čekalo još čitavih sto metara koje je valjalo prevaliti ovim puževskim tempom.
<BR>&nbsp;&nbsp;&nbsp;&nbsp;&nbsp;Džejmison je pravio sve duže razmake odmora, koji su možda činili dobro motoru, ali nipošto i putnicima. Za vreme jedne od ovih pauza, Viler ga otvoreno upita šta će da rade ako više ne budu mogli dalje.
<BR>&nbsp;&nbsp;&nbsp;&nbsp;&nbsp;"Imamo na raspolagnaju samo dve mogućnosti", odgovori Džejmison. "Možemo ostati tu gde jesmo i nadati se da će doći neko da nas izbavi - što i nije tako bezizgledno kako možda izgleda, budući da će naši tragovi jasno pokazati spasiocima gde se nalazimo. Alternativa je da iziđemo napolje."
<BR>&nbsp;&nbsp;&nbsp;&nbsp;&nbsp;"Šta! Pa to je nemoguće!"
<BR>&nbsp;&nbsp;&nbsp;&nbsp;&nbsp;"Uopšte nije. Znam za jedan slučaj kada je sa uspehom to izvedeno. To ti dođe kao napuštanje nasukane podmornice."
<BR>&nbsp;&nbsp;&nbsp;&nbsp;&nbsp;"Hvata me jeza i pri samoj pomisli da treba plivati kroz ovu prašinčinu."
<BR>&nbsp;&nbsp;&nbsp;&nbsp;&nbsp;"Jednom sam upao u snežni smet kada sam bio mali, tako da mogu zamisliti kako će to izgledati. Velika opasnost će biti da izgubimo pravac i da počnemo da se vrtimo u krug sve dok ne popadamo od umora. Ali nadajmo se da nećemo morati da pribegnemo tom eksperimentu."
<BR>&nbsp;&nbsp;&nbsp;&nbsp;&nbsp;Prva pomisao koja je pala Vileru na pamet bila je da odavno nije čuo jednu ovako neprimernu izjavu.
<BR>&nbsp;&nbsp;&nbsp;&nbsp;&nbsp;Vozačka kabina izronila je iznad površine prašinastog jezera otprilike jedan čas kasnije; iako se još nisu našli na bezbednom, malo je ko ikada tako radosno dočekao susret sa Suncem. Budući da je sada otpor bio smanjen, Ferdinandova brzina mogla je da se poveća, ali još nije bila isključena mogućnost da ih ispred čekaju nenadane dubine.
<BR>&nbsp;&nbsp;&nbsp;&nbsp;&nbsp;Uz opčinjenost ali i odvratnost, Viler je posmatrao užasnu tvar koja je promicala pokraj traktora. Povremeno je postajalo teško ne poverovati da se ne kreću kroz tečnost; ovaj privid odagnala je jedino sporost kojom su napredovali. Zapitao se ima li smisla predložiti da oblik guseničara ubuduće bude aerodinamičan, kako bi im se povećali izgledi za izbavljenje, ukoliko zapadnu u slične neprilike. Ko bi ikada na Zemlji pomislio da će i ovako nešto biti potrebno?
<BR>&nbsp;&nbsp;&nbsp;&nbsp;&nbsp;Ferdinand je konačno ispuzao na sigurnost suvog tla, koje, zapravo, uopšte nije bilo suvlje od pogubnog jezera iz koga su upravo izronili. Iscrpljen od napora i napetosti, Džejmison se samo skljokao preko komandne table. Viler se osećao slabo i veoma uzbuđeno, ali bio je odveć srećan što se spasao velike opasnosti tako da na to uopšte nije obratio pažnju.
<BR>&nbsp;&nbsp;&nbsp;&nbsp;&nbsp;U oduševljenju koje je iskusio kada je ponovo ugledao svetlost Sunca sasvim je smeo s uma da su krenuli iz Projekta Tor pre dobra tri časa, a da su pri tom prevalili svega dvadesetak kilometara.
<BR>&nbsp;&nbsp;&nbsp;&nbsp;&nbsp;Ali, čak i tako, još su mogli uspeti. Tek, međutim, što su nastavili put, uspinjući se preko vrha jedne blage uzvišice, kada se začula škripa cepanja metala. Ferdinand je najednom pokušao da se okrene u krug; Džejmison je istog trenutka isključio motor i oni su se zaustavili, bočno se isprečivši na pređašnji pravac kretanja.
<BR>&nbsp;&nbsp;&nbsp;&nbsp;&nbsp;"Stvar je konačno gotova", reče Džejmison tiho, "ali mislim da nemamo prava da se ljutimo. Pomisli samo šta bi bilo da je prenosni mehanizam otkazao dok smo se još nalazili u onom vražjem prašinastom udubljenju..." Nije završio rečenicu, nego se okrenuo prema osmatračkom prozoru koji je gledao unazad, duž njegovog traga. Viler takođe pogleda u tom pravcu.
<BR>&nbsp;&nbsp;&nbsp;&nbsp;&nbsp;Kupola Projekta Tor i dalje je bila vidljiva na obzorju. Možda su se već zadužili do guše od sreće, ali bilo bi lepo da je sada između njih i nepoznatih bura koje su besnele tamo stajao zaštitni prevoj Meseca.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
