<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Ranije ili kasnije to se moralo dogoditi, reče Sedler u sebi kada je zakucao na vrata direktorove kancelarije. Postupao je najbolje što je umeo, ali u ovakvom poslu bilo je nemoguće ne zameriti se nekome. Biće zanimljivo, veoma zanimljivo saznati ko se to žalio...
<BR>&nbsp;&nbsp;&nbsp;&nbsp;&nbsp;Profesor Meklorin bio je jedan od najnižih ljudi koje je Sedler ikada video. Izgledao je tako sićušno da je to prosto navodilo neke ljude da počine fatalnu grešku i ne shvate ga ozbiljno. Ali Sedleru se to nije moglo dogoditi. Veoma niski ljudi obično su na svaki način nastojali da nekako nadoknade svoju fizičku malenkost (koliko je diktatora bilo čak i prosečne visine?) a po svim merilima Meklorin je predstavljao jednu od najnezgodnijih osoba na Mesecu.
<BR>&nbsp;&nbsp;&nbsp;&nbsp;&nbsp;Bacio je pogled prema Sedleru preko potpuno čiste površine svog stola. Ravnu plohu nije skrnavio čak ni notes za pribeleške; na njoj je jedino stajao mali komunikacioni panel sa prekidačima koji je imao ugrađen zvučnik. Sedler je već čuo o Meklorinovom jedinstvenom metodu upravljanja, kao i o njegovom preziru prema svim pribeleškama i podsetnicima. U svakodnevnim poslovima, Opservatorija je isključivo vođena usmenim putem. Razume se, podređeni službenici bili su obavezni da vode zapisnike, pripremaju rasporede i sastavljaju izveštaje - dok je Meklorin jednostavno uključivao mikrofon i izdavao naređenja. Taj sistem delovao je besprekorno iz jednostavnog razloga što je direktor snimao sve što bi kazao, tako da je u svakom trenutku mogao bespogovorno razuveriti svakoga ko bi mu rekao: "Ali, ser, to mi nikada niste naredili!" Pronosile su se glasine - premda je Sedler podozrevao da su u pitanju smo zli jezici - da Meklorin povremeno verbalno krivotvori na taj način što preinačuje snimak. Suvišno je i reći da se ova optužba ni na koji način nije mogla dokazati.
<BR>&nbsp;&nbsp;&nbsp;&nbsp;&nbsp;Direktor mu je pokazao rukom na jedinu slobodnu stolicu i počeo da govori pre no što Sedler stiže do nje.
<BR>&nbsp;&nbsp;&nbsp;&nbsp;&nbsp;"Ne znam koji je pametnjaković došao na tu sjajnu zamisao", reče on, "ali mene niko nije obavestio da dolazite ovamo. Da se to dogodilo, neizostavno bih zatražio obustavu cele stvari. Iako niko ne uvažava značaj efikasnosti više od mene, ne sme se smetnuti s uma da živimo u veoma složenom vremenu. Čini mi se da bi moji ljudi imali da rade mnogo pametnije stvari nego da vama objašnjavaju svoj posao - naročito sada kada nas potpuno zaokupljaju osmatranja Nove Drakonis."
<BR>&nbsp;&nbsp;&nbsp;&nbsp;&nbsp;"Žao mi je što niste blagovremeno obavešteni, profesore Meklorin", uzvrati Sedler. "Jedino objašnjenje je da je cela stvar sređena dok ste se vi nalazili na putu za Zemlju." Zapitao se šta bi direktor mislio kada bi znao kako je brižno sve tempirano upravo na ovaj način. "Jasno mi je da predstavljam uglavnom smetnju vašem osoblju, ali oni su mi do sada izlazili u susret i još se niko nije žalio. U stvari, sve se odvijalo prilično dobro."
<BR>&nbsp;&nbsp;&nbsp;&nbsp;&nbsp;Meklorin je zamišljeno protrljao bradu. Sedler se opčinjeno zagledao u sićušne, veoma lepo oblikovane šake, ne veće od detinjih.
<BR>&nbsp;&nbsp;&nbsp;&nbsp;&nbsp;"Koliko još očekujete da ćete se zadržati ovde?" upita direktor. Ovaj ni malo ne haje za sagovornikova osećanja, reče u sebi Sedler oporo.
<BR>&nbsp;&nbsp;&nbsp;&nbsp;&nbsp;"Veoma je teško reći - područje mog istraživanja krajnje je neodređeno. Pored toga, mislim da bi trebalo da vam skrenem pažnju da sam praktično tek započeo rad na naučnoj strani vašeg posla, za koji je verovatno da će obilovati poteškoćama. Do sada sam se uglavnom posvetio upravi i tehničkim servisima."
<BR>&nbsp;&nbsp;&nbsp;&nbsp;&nbsp;Ove novosti očigledno se nisu dopale Meklorinu. Izgledao je kao mali vulkan neposredno pre erupcije. Preostala je da se uradi samo jedna stvar i Sedler nije više oklevao da je učini.
<BR>&nbsp;&nbsp;&nbsp;&nbsp;&nbsp;Otišao je do vrata, brzo ih otvorio, pogledao napolje, a zatim ih ponovo zatvorio. Ova sračunata melodramska predstava ostavila je direktora bez reči; Sedler je prišao stolu i odsečnim pokretom isključio komunikator.
<BR>&nbsp;&nbsp;&nbsp;&nbsp;&nbsp;"Sad možemo da popričamo", reče on. "Želeo sam da izbegnem ovo, ali izgleda da nema druge. Verovatno da još niste imali prilike da vidite ovakve kartice."
<BR>&nbsp;&nbsp;&nbsp;&nbsp;&nbsp;Zabezeknuti direktor, prema kome se, po svoj prilici, još niko nije ovako ophodio, zabuljio se u praznu pločicu od plastike. Dok je posmatroa, najednom se na površini pojavila Sedlerova fotografija sa nekim natpisom - da bi trenutak potom ponovo iščezla.
<BR>&nbsp;&nbsp;&nbsp;&nbsp;&nbsp;"Šta je to", upita on kada se malo pribrao. "Centralna obaveštajna služba? Nikada nisam čuo za nju."
<BR>&nbsp;&nbsp;&nbsp;&nbsp;&nbsp;"Nije ni trebalo da čujete", uzvrati Sedler. "U pitanju je srazmerno nova i veoma tajna organizacija. Bojim se da posao koji obavljam ovde nije baš ono što izgleda na prvi pogled. Sasvim otvoreno govoreći, uopšte me se ne tiče efikasnost vaše institucije i potpuno se slažem sa svima koji kažu da je krajnje besmisleno procenjivati neposrednu novčanu vrednost naučnih istraživanja. Ali stvar može da se proguta, zar ne?"
<BR>&nbsp;&nbsp;&nbsp;&nbsp;&nbsp;"Nastavite", reče Meklorin neprijatno mirno.
<BR>&nbsp;&nbsp;&nbsp;&nbsp;&nbsp;Sedler je počeo da uživa u situaciji čak i više nego što mu je to iziskivala dužnost. Valjalo je, međutim, pričuvati se opijenosti koju je stvaralo osećanje moći...
<BR>&nbsp;&nbsp;&nbsp;&nbsp;&nbsp;"Tragam za špijunom", reče on sasvim neposredno i otvoreno.
<BR>&nbsp;&nbsp;&nbsp;&nbsp;&nbsp;"Šalite se? Pa ovo je dvadeset prvo stoleće!"
<BR>&nbsp;&nbsp;&nbsp;&nbsp;&nbsp;"Uopšte se ne šalim i nadam se da ne moram posebno da vam skrećem pažnju da o našem razgovoru ne smete nikoga da izveštavate. Čak ni Vagnala."
<BR>&nbsp;&nbsp;&nbsp;&nbsp;&nbsp;"Odbijam da poverujem", frknu Meklorin, "da je bilo koji član mog osoblja mogao biti umešan u neku špijunsku aferu. Pa to je sasvim fantastično."
<BR>&nbsp;&nbsp;&nbsp;&nbsp;&nbsp;"Tako je bilo oduvek", uzvrati Sedler strpljivo, "ali to nimalo ne menja stvar."
<BR>&nbsp;&nbsp;&nbsp;&nbsp;&nbsp;"Uz pretpostavku da je vaša optužba u izvesnoj meri osnovana, imate li neku ideju o tome ko bi to mogao biti?"
<BR>&nbsp;&nbsp;&nbsp;&nbsp;&nbsp;"Čak i da imam, bojim se da to u ovom trenutku ne bih mogao da vam kažem. Ali biću potpuno iskren. Uopšte nismo sigurni da je to neko odavde - samo pokušavamo da nešto iščeprkamo na osnovu jednog neodređenog podatka do koga je došao jedan od naših... hm... agenata. U svakom slučaju, postoji negde rupa na Mesecu i moja dužnost je da se pozabavim njome. Sada shvatate zbog čega sam bio toliko radoznao. Nastojao sam da pošteno odglumim ulogu koja mi je dodeljena i smatram da sam za sada svima izgledao uverljivo. Jedino mi preostaje da se nadam da se i naš vrdavi gospodin 'X' upecao na taj mamac. Uzgred budi rečeno, upravo bih zbog toga voleo da znam ko vam se žalio na mene. Ako sam dobro shvatio, neko je to učinio."
<BR>&nbsp;&nbsp;&nbsp;&nbsp;&nbsp;Meklorin se nekoliko trenutaka nakašljavao i predomišljao, a onda je odlučio da otkrije karte.
<BR>&nbsp;&nbsp;&nbsp;&nbsp;&nbsp;"Dženkins, dole u skladištu; kaže da ste mu uzeli mnogo vremena."
<BR>&nbsp;&nbsp;&nbsp;&nbsp;&nbsp;"Veoma zanimljivo", reče Sedler, prilično iznenađen. Dženkins, upravnik skladišta, nije se nalazio čak ni blizu njegovom spisku sumnjivih. "Stvar je, naime, u tome što sam kod njega proveo srazmerno malo vremena - tek toliko da obezbedim uverljivost moje misije. Moraću da ubuduće držim na oku gospodina Dženkinsa."
<BR>&nbsp;&nbsp;&nbsp;&nbsp;&nbsp;"Sve mi je to novo i neobično", reče Meklorin zamišljeno. "Ali čak i ako neko odavde dostavlja informacije Federaciji, nije mi jasno na koji način to čini. Izuzev, naravno, ako nije u pitanju neko iz komunikacionog odeljenja."
<BR>&nbsp;&nbsp;&nbsp;&nbsp;&nbsp;"To je srž problema", složi se Sedler, bio je spreman da porazgovara o opštim vidovima slučaja, budući da je direktor mogao da unese malo svetlosti u njih. Sedler je potpuno bio svestan poteškoća sa kojima je bio suočen, kao i obimnosti zadatka pred čijim je izvršenjem stajao. Njegov status kao kontrašpijuna bio je strogo amaterski. Jedinu utehu pružala mu je činjenica da mu je i hipotetički protivnik bio u istom položaju. Profesionalni špijuni ni u jednom dobu nisu bili osobito brojni, a poslednji iz te sorte mora da je umro još pre više od jednog veka.
<BR>&nbsp;&nbsp;&nbsp;&nbsp;&nbsp;"Uzgred budi rečeno", primeti Meklorin uz usiljen i prilično neubedljiv smešak, "otkud znate da ja nisam špijun?"
<BR>&nbsp;&nbsp;&nbsp;&nbsp;&nbsp;"I ne znam", uzvrati Sedler vedrim glasom. "U kontrašpijunaži izvesnosti su prilično retke. Ali činimo sve što možemo. Nadam se da niste bili ozbiljnije uznemiravani za vreme posete Zemlji?"
<BR>&nbsp;&nbsp;&nbsp;&nbsp;&nbsp;Meklorin ga je za trenutak posmatrao sa izrazom neverice na licu. A onda mu se usta sama otvoriše.
<BR>&nbsp;&nbsp;&nbsp;&nbsp;&nbsp;"Hoćete da kažete da ste i mene podvrgli istrazi!" procedi on kroz zube.
<BR>&nbsp;&nbsp;&nbsp;&nbsp;&nbsp;Sedler slegnu ramenima.
<BR>&nbsp;&nbsp;&nbsp;&nbsp;&nbsp;"To se događa i najboljima od nas. Ako može da vam posluži kao uteha, pomislite samo kroz šta sam ja sve morao da prođen pre no što su mi dali ovaj posao. A mogu vam reći da se nikada nisam baš otimao za njega..."
<BR>&nbsp;&nbsp;&nbsp;&nbsp;&nbsp;"Dobro, šta želite sad da uradim?" progunđa Meklorin. Za čoveka njegove visine glas mu je bio iznenađujuće dubok, premda je Sedleru rečeno da kada se direktor stvarno razljuti i razbesni, onda kao da propišti.
<BR>&nbsp;&nbsp;&nbsp;&nbsp;&nbsp;"Razume se, voleo bih da me obavestite o svemu sumnjivom što primetite. S vremena na vreme, možda će vas konsultovati o raznim pitanjima i veoma ću uvažavati vaš savet. Inače, obraćajte što je moguće manje pažnje na mene i slobodno me i dalje držite za običnog daveža."
<BR>&nbsp;&nbsp;&nbsp;&nbsp;&nbsp;"To mi", uzvrati Meklorin uz izvestan polusmešak, "uopšte neće biti teško. Možete, međutim, računati na moju pomoć u svakom pogledu - ako ni zbog čega drugog, a ono zato da bih dokazao da su vaše sumnje neosnovane."
<BR>&nbsp;&nbsp;&nbsp;&nbsp;&nbsp;"I ja se iskreno nadam da je tako", uzvrati Sedler. "Na svaki način, hvala vam na saradnji - umeću to da cenim."
<BR>&nbsp;&nbsp;&nbsp;&nbsp;&nbsp;Zaustavio se u poslednji čas da ne zazviždi kada je zatvorio vrata za sobom. Osetio je veliko olakšanje što se ispitivanje ovako okončalo, ali se i setio da još niko nije zviždao posle razgovora sa direktorom. Stavivši na lice masku staloženosti, pošao je kroz Vagnalovu kancelariju i izišao u glavni hodnik, gde je naleteo na Džejmisona i Vilera.
<BR>&nbsp;&nbsp;&nbsp;&nbsp;&nbsp;"Jeste li videli Starog?" upita Viler brižno. "U kakvom je raspoloženju?"
<BR>&nbsp;&nbsp;&nbsp;&nbsp;&nbsp;"Budući da je ovo moj prvi susret sa njim, ne bih mogao tačno da kažem. Nas dvojica smo prilično lepo proćaskali. Šta se dogodilo? Izgledate nekako pokisli."
<BR>&nbsp;&nbsp;&nbsp;&nbsp;&nbsp;"Upravo nas je pozvao", reče Džejmison. "Ne znamo razlog, ali mora da je u pitanju nešto što se dogodilo dok je bio odsutan. Već je čestitao Konu na otkriću Nove Drakonis, tako da to otpada. Bojim se da je saznao za našu vožnju gusom."
<BR>&nbsp;&nbsp;&nbsp;&nbsp;&nbsp;"Zašto bi to bilo sporno?"
<BR>&nbsp;&nbsp;&nbsp;&nbsp;&nbsp;"Zato što oni smeju da se koriste samo za zvanične zadatke. Ali niko se ne drži toga - dovoljno je nadoknaditi utrošeno gorivo, pa da sve bude u redu. Do vraga, pa vi ste bili poslednja osoba na svetu kojoj je ovo trebalo da kažem!"
<BR>&nbsp;&nbsp;&nbsp;&nbsp;&nbsp;Sedler je za trenutak podozrivo pogledao Džejmisona, a onda je sa olakšanjem shvatio da je ovaj imao na umu njegovu nepopularnu ulogu finansijskog psa-čuvara.
<BR>&nbsp;&nbsp;&nbsp;&nbsp;&nbsp;"Ne brinite", nasmeja se on. "Najgore što mogu da uradim sa ovom informacijom jeste da vas ucenim da sledeći put i mene povezete na izlet. Nadam se da vas Sta... ovaj profesor Meklorin neće ozbiljno prekoreti."
<BR>&nbsp;&nbsp;&nbsp;&nbsp;&nbsp;Sva trojica bi bili prilično iznenađena da su znala sa koliko nesigurnosti i sam direktor gleda na predstojeći razgovor. U normalnim prilikama, manjim kršenjima pravila, u koja je spadalo i neovlašćeno korišćenje guseničara, obično se bavio Vagnal, ali sada je posredi bilo nešto važnije i ozbiljnije. Do pre pet minuta on nije imao nikakvu predstavu o celoj stvari i zatražio je da vidi Vilera i Džejmisona kako bi ustanovi šta se događa. Profesor Meklorin se ponosio time što drži sve konce uvek u rukama, dok je njegovo ljudstvo nastojalo da ga, ne štedeći pri tom vreme i trud, povremeno osujećuje u tome.
<BR>&nbsp;&nbsp;&nbsp;&nbsp;&nbsp;Viler, koji se i dalje ljuljuškao na lovorikama Nove Drakonis, pribrano je podneo izveštaj o njihovoj nezvaničnoj misiji. Pokušao je da celu stvar prikaže u smislu da su njih dvojica bili vitezovi u oklopima koji su izjahali u divljinu da pronađu aždaju koja je pretila Opservatoriji. Nije prikrio ništa što bi iole bilo važno. Bio je to mudar korak, pošto je direktor već saznao sve što se dogodilo.
<BR>&nbsp;&nbsp;&nbsp;&nbsp;&nbsp;Dok je slušao Vilerov izveštaj, Meklorin je polako postajao svestan da se fragmenti mozaika uklapaju na prava mesta. Ona tajanstvena poruka sa Zemlje, koja mu je nalagala da ubuduće drži ljude podalje od Mare Imbriuma, jamačno je vukla koren iz mesta koje su ova dvojica posetila. Rupa za kojom je Sedler tragao takođe je morala biti u vezi sa tim. Meklorin je i dalje teško mogao da poveruje da je neko od njegovog osoblja špijun, ali mu je sve više postajalo jasno da pravi špijuni najmanje liče na špijune.
<BR>&nbsp;&nbsp;&nbsp;&nbsp;&nbsp;Otpustio je Džejmisona i Vilera blago i zamišljeno, što je ovu dvojicu prilično zbunilo. Za trenutak je ostao da sedi, potpuno zadubljen u misli. Naravno, možda je posredi bila puka podudarnost - ali sve se tako zgodno uklapalo. Ako je neko od ove dvojice tragao za određenom informacijom, onda je znalački došao do nje. A možda i ne baš znalački? Da li bi pravi špijun delovao tako otvoreno, znajući da će neizostavno privući pažnju na sebe? Da li je možda posredi bila veoma smela dvostruka igra, koja se temeljila ne pretpostavci da niko nikad aneće posumnjati u tako otvoren napad?
<BR>&nbsp;&nbsp;&nbsp;&nbsp;&nbsp;Ali, bogu budi hvala, to nije bio njegov problem. Otarasiće ga se što brže bude mogao. Profesor Meklorin pritisnu dugme odašiljača i reče svom sekretaru: "Molim vas, pronađite mi gospodina Sedlera, hteo bih ponovo da porazgovaram sa njim."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
