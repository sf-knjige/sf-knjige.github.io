<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Od Engriline radnje na kanalu Pimin pešačili smo samo kratko, do klinike u koju je Pzora juče odveo Neznanca. Engril se saglasila da tamo dođe, nešto kasnije, na sastanak sa Sarom, i da dovede i Blora Portretistu. Vremena je bilo malo. Možda je Sarina zamisao bila glupa ili nepraktična, ali nije bilo boljeg trenutka da se predloži, niti povoljnije osobe koja bi predlog čula nego što je Arijana Fu.
<BR>&nbsp;&nbsp;&nbsp;&nbsp;&nbsp;Vreme je bilo za odluku. Predznaci, zasad, loši.
<BR>&nbsp;&nbsp;&nbsp;&nbsp;&nbsp;Izaslanici iz sela Dolo okupili su se prošle noći u jednoj krčmi blizu Urske četvrti da ispričaju jedni drugima šta su doznali od trenutka kad je brod 'Hauf-voa' pristao u luku. Sara je pokazala jedan sveže štampani primerak izveštaja mudraca, donet pravo iz Engriline kopirnice. Očekivala je da će tim vestima šokirati ostale. Ali svi su već bili obavešteni, čak i Pzora je znao glavninu onoga što je u izveštaju navedeno.
<BR>&nbsp;&nbsp;&nbsp;&nbsp;&nbsp;"Ja vidim tri mogućnosti", rekao je tada farmer Jop, strogo se mršteći čupavim obrvama, držeći u šakama vrč kiselog maslacmleka. "Prvo: da je ta priča jedna velika, prokleta laž. Da brod jeste od velikih Instituta, da nam predstoji suđenje kao što je u Spisima najavljeno, ali da mudraci izmišljaju koješta samo da bi imali opravdanje za mobilizaciju i za rat."
<BR>&nbsp;&nbsp;&nbsp;&nbsp;&nbsp;"To ti je sasvim bez veze!" uzviknula je Sara.
<BR>&nbsp;&nbsp;&nbsp;&nbsp;&nbsp;"Je li bez veze? A zašto su onda dignute sve ratne jedinice? Ljudske čete vežbaju, marširaju, u svim selima. Urska konjica kruži i krstari galopom, svuda. Huniši podmazuju stare katapulte kao da ima izgleda da obore zvezdane brodove kamenjem." Odmahnuo je glavom. "Šta ako mudraci fantaziraju o nekakvom otporu? Ne bi to bio prvi put da ljudski vođi pokažu znake ludila kad se primakne kraj njihove bedne male vladavine."
<BR>&nbsp;&nbsp;&nbsp;&nbsp;&nbsp;"A ovi crteži?" upita naš plesač skrivena, Fakun, i dodirnu jednu od Engrilinih reprodukcija, onu na kojoj se videlo dvoje ljudskih bića kako, obučeni u jednodelna odela, nadmeno zure u prizore koji su im sasvim novi, a ipak i sasvim 'ispod njihovog nivoa'.
<BR>&nbsp;&nbsp;&nbsp;&nbsp;&nbsp;Jop slegnu ramenima. "Na prvi pogled, smešno. Šta će ljudi ovde? Kad su naši preci krenuli sa Zemlje, u nekoj polovnoj, triput preprodavanoj kanti, nijedan ljudski naučnik nije razumeo kako ona radi. A tek narod na samoj Zemlji - oni ni u sledećih deset hiljada godina nisu mogli da shvate ono što je standardna galaktička tehnologija."
<BR>&nbsp;&nbsp;&nbsp;&nbsp;&nbsp;Sara je gledala kako Blejd i huniški kapetan iznenađeno reaguju na ove reči. To što je Jop kazao o ljudskoj tehnologiji nije bilo nikakva tajna, ali za to dvoje očigledno nije bilo lako da zamisle da su ljudi mogli tako loše stajati sa tehnikom. Na Jijou su upravo ljudi bili glavni za tehniku, glavni kad je trebalo naći naučni odgovor za nešto.
<BR>&nbsp;&nbsp;&nbsp;&nbsp;&nbsp;"A ko vi hteo da se vavi takvin neslanin šalana?" upita Ulgor, pognuvši koničnu glavu. Sara oseti napetost u držanju tela te Urkinje. Auh, pomisli ona.
<BR>&nbsp;&nbsp;&nbsp;&nbsp;&nbsp;Jop se osmehnu. "Pa, možda neka skupinica koja je uočila priliku, u ovoj gužvi, da ukalja našu čast i možda se još malo osveti pre Sudnjeg dana."
<BR>&nbsp;&nbsp;&nbsp;&nbsp;&nbsp;Čovek i Urkinja zapiljiše se jedno drugom u lice, svako isceren osmehom sa mnogo zuba - što se moglo tumačiti kao prijateljsko smeškanje, ali i kao pretnja. Sara, prvi put, pomisli da je možda i dobro što su se reuzi tako naglo razboleli, zbog čega su se gotovo svi sklupčali i otišli u 'hibernaciju'. Da su ti simbioti sada prisutni, začas bi objavili šta se krije u Jopovom srcu, a šta u Ulgorinom.
<BR>&nbsp;&nbsp;&nbsp;&nbsp;&nbsp;U tom trenutku, mlaz ružičaste tečnosti ulete sa strane u prostor između to dvoje; parfem, ali vrlo zagušljiv u svojoj obilatoj slatkoći. Jop i Ulgor jednako uzmakoše, stiskajući noseve.
<BR>&nbsp;&nbsp;&nbsp;&nbsp;&nbsp;"Uuups, pardoniram/o se za moju/našu nepažnju. Digestivni torusi ove hrpe i sada vare i prerađuju bogatu brodsku hranu koju su dobijali od cenjenih Huniša."
<BR>&nbsp;&nbsp;&nbsp;&nbsp;&nbsp;Neuznemirena, kapetanica 'Hauf-voa' reče: "Baš je to dobro za tebe, Pzora. A što se tiče naše teme, mi i dalje imamo obavezu da odlučimo kakav savet da pošaljemo u selo Dolo i u druga naselja u gornjem toku reke Roni. Zato bih pitala Jopa... hrrrrm... šta ako razmotrimo jednostavniju teoriju, a to je da časni mudraci nikakvu obmanu ne sprovode, hrrr?"
<BR>&nbsp;&nbsp;&nbsp;&nbsp;&nbsp;Jop je još mahao šakom ispred lica i kašljao. "To nas dovodi do mogućnosti broj dva - da nas oprobavaju da vide kakvi smo. U tom slučaju, jeste nam došao Sudnji dan, ali plemeniti Galaktici nisu sigurni šta da urade s nama. Možda su veliki Instituti unajmili ljude, glumce, za ovu ulogu, i time nam ponudili priliku da naše ispravno držanje, ili neispravno, prevagne. Što se tiče pitanja kakav savet da pošaljemo uz reku, ja kažem: savet da se ruši sve, u skladu sa prastarim planom!"
<BR>&nbsp;&nbsp;&nbsp;&nbsp;&nbsp;Blejd, mladi gheuenski poslanik, sada se uzdiže na tri noge, uspravi plavi oklop i poče mucati i šištati tako da propadoše njegovi početni pokušaji da progovori angliski. On se prebaci na galaktički drugi.
<BR>&nbsp;&nbsp;&nbsp;&nbsp;&nbsp;"Ludilo ti odaješ! Tu (ludačku) stvar, kako možeš reći? Naša moćna brana (slavna vidu i mirisu) rušiti se mora? Iz kog razloga, sad kad je naše (nedozvoljeno) postojanje na Jijou već znano?"
<BR>&nbsp;&nbsp;&nbsp;&nbsp;&nbsp;Jop objasni: "Istina je, mi naš zločin naseljavanja ovde ne možemo sakriti. Ali možemo početi proces uklanjanja svih naših tragova sa ovog ranjenog sveta. Pokazujući naše dobre namere, dokazaćemo da zaslužujemo blažu kaznu.
<BR>&nbsp;&nbsp;&nbsp;&nbsp;&nbsp;"A ono što ne smemo učiniti - a plašim se da u tom pogledu naši mudraci lako mogu da se prevare - to je da makar i najmanje sarađujemo sa tim ljudima koji glume da su pljačkaši gena. Ne prihvatati nikakvo podmićivanje; ne davati nikakve usluge. Mora biti da je i to deo provere kojoj smo podvrgnuti."
<BR>&nbsp;&nbsp;&nbsp;&nbsp;&nbsp;Ulgor frknu sumnjičavo. "A koja ti je treća nogućnost? Šta ako se ipak pokaže da su to prestupnici?" upita ona.
<BR>&nbsp;&nbsp;&nbsp;&nbsp;&nbsp;Jop slegnu ramenima. "U tom slučaju, važi isti odgovor. Pasivan otpor. Stopiti se sa predelom. Porušiti naše gradove..."
<BR>&nbsp;&nbsp;&nbsp;&nbsp;&nbsp;"Spaliti biblioteke", upade mu Sara u reč, a Jop pogleda ka njoj, pa kratko klimnu glavom.
<BR>&nbsp;&nbsp;&nbsp;&nbsp;&nbsp;"Nadasve, biblioteke. One su koren gordosti. Našeg besnila koje nas tera da se prikazujemo kao 'civilizovani'." On mahnu rukom oko sebe, pokazavši tu staru bujursku dvoranu koja je prepravljena u krčmu, zidove sada počađavele, ali ukrašene kopljima, štitovima i drugim suvenirima iz krvave opsade grada Tareka. "Civilizovani!" Jop se opet nasmeja. "Mi smo kao papagaj-krpelji, recitujemo stihove koje ne razumemo, jadni smo u svojim pokušajima da oponašamo postupke moćnih. Ako su zaista gusari došli, takve nadmenosti mogu samo umanjiti našu sposobnost ukopavanja u zemlju, u jazbine i rupe. Naša jedina prilika da opstanemo biće stapanje sa životinjskim svetom Jijoa. Štaviše, treba da postanemo deo tog sveta, da budemo opet nevini kao što su to glaveri postigli, i stigli do spasenja. A to spasenje smo mogli i mi postići, da nisu ljudi prkosili prirodi svojim takozvanim Velikim štampanjem.
<BR>&nbsp;&nbsp;&nbsp;&nbsp;&nbsp;"Prema tome", zaključi on, "vidite, nije važno." Slegnu ramenima, sa izrazom lica kao da je sve završeno. "Bez obzira na to da li su nam iz svemira došli plemeniti savetnici iz Instituta za migracije ili najbedniji kriminalci koji se provlače kosmosom, oni jesu naš Sud, koji nam je konačno stigao. Naša opcija, jedina moguća, ostaje ista."
<BR>&nbsp;&nbsp;&nbsp;&nbsp;&nbsp;Sara zbunjeno zavrte glavom pa reče: "Počinješ zvučati kao Lark."
<BR>&nbsp;&nbsp;&nbsp;&nbsp;&nbsp;Jop, međutim, ne vide nikakvu ironiju u tome. Postajao je sve isključiviji iz dana u dan još od kad je stravični predmet sa neba, u onom zaglušujućem naletu, uzdrmao seosku naseobinu na drveću i ostavio tragove buke i vreline kao ogromne opekotine preko celog neba.
<BR>
<BR>&nbsp;&nbsp;&nbsp;&nbsp;&nbsp;"Ovo je rđavo", rekao je Blejd Sari, kasnije te noći, kad je Jop otišao na susret sa svojim prijateljima i istomišljenicima. "On je, izgleda, čvrsto ubeđen u ispravnost i vrlinu svojih stavova - kao siva kraljica, nepokolebljivo uverena da su pravo i pravda na njenoj strani."
<BR>&nbsp;&nbsp;&nbsp;&nbsp;&nbsp;"Ta vrsta samopravedništva je kuga koja pogađa sve rase, osim trečke", reče Fakun i nakloni se pomoću dve svoje očne stabljike prema Pzori. "Tvoj narod ima tu sreći da je pošteđen prokletstva sebičnosti."
<BR>&nbsp;&nbsp;&nbsp;&nbsp;&nbsp;Apotekar sela Dolo uzdahnu tiho kroz ventile. "Ja/mi vas pozivam/o da ne činite pojednostavljene pretpostavke, prijatelji dragi. Priča se da smo i mi, nekada, posedovali tu sposobnost, uz koju ide prokletstvo/dar ambicioznosti. Da bismo to isekli i izbacili iz svoje prirode, morali smo ostaviti neka od svojih najvećih bogatstava, svoje najbolje prstenove. To sigurno nije bilo lako učiniti.
<BR>&nbsp;&nbsp;&nbsp;&nbsp;&nbsp;Jedna od stvari kojih se ja/mi najviše plašim/o u vezi sa ovom obnovljenom vezom sa Galakticima jeste nešto što vi, druge rase, možda ne možete razumeti - plašim/o se da ćemo dobiti ponudu primamljivu, koja će nas dovesti u iskušenje.
<BR>&nbsp;&nbsp;&nbsp;&nbsp;&nbsp;Ponudu da opet budemo celi."
<BR>
<BR>&nbsp;&nbsp;&nbsp;&nbsp;&nbsp;Klinika je bila sva u znaku točkova. Pacijenti u invalidskim kolicima. Doktori G'keki na svojim točkovima koji su im deo tela. I, najzad, mnogi apotekari, Treki, na kolicima koja su im omogućavala da se odguruju brže nego što bi mogli hodati. Nije ni čudo da se glatkost i ravnost grada sviđala baš tim dvema rasama više nego ostalima.
<BR>&nbsp;&nbsp;&nbsp;&nbsp;&nbsp;Neznančeva soba bila je na petom spratu, sa pogledom na ušće reke Roni u reku Bibur. Oba parna trajekta videla su se na svojim vezovima, pod zaklonom krošnji: sad su vozili samo noću, zato što su militantne skupine pretile da će ih spaliti ako se ikud pomaknu tokom dana. Jutros je sa Livade okupljanja stigla reč od mudraca koja je podržala taj stav. Visoki umnici šest naroda takođe su smatrali da ne treba pokazivati svoju tehnologiju ako to nije baš neophodno. Poruka je glasila: ništa ne uništavati, sve sakrivati.
<BR>&nbsp;&nbsp;&nbsp;&nbsp;&nbsp;To je samo povećalo osećaj pometnje kod običnog naroda. Je li ovo Sudnji dan ili nije Sudnji dan? Iz svih delova grada dopirale su bučne rasprave.
<BR>&nbsp;&nbsp;&nbsp;&nbsp;&nbsp;Potrebni su nam neki ciljevi koji će nas ujediniti, pomisli Sara, inače ćemo početi da se raspadamo, leteće komadi kože i krzna, ljuštura i paoka točkova.
<BR>&nbsp;&nbsp;&nbsp;&nbsp;&nbsp;Jedan dežurni Treki pokaza Sari da uđe u sobicu sa jednim krevetom, koja je bila data Neznancu. Taj mrki čovek diže pogled čim je ona ušla, i ozari se osmehom, očigledno presrećan što je vidi. Odloži olovku i svežanj hartije blede boje; na gornjem listu hartije Sara vide prizor koji se i kroz prozor mogao videti - jedan parni trajekt, nacrtan i fino osenčen, sa kontrasenkama iza. Prikačen na zid bio je drugi crtež, koji je prikazivao onaj njihov koncert na lađi, na proširenju palube 'Hauf-voa'; lepo uhvaćeno zatišje u oluji jedne velike krize.
<BR>&nbsp;&nbsp;&nbsp;&nbsp;&nbsp;"Hvala ti što si došla", reče jedna žena, stara, lica žutog kao loj, koja je pored Neznančevog kreveta sedela u invalidskim kolicima; ogrnuta ćebetom, sa takvom bojom lica i ruku, takvim iznenađujuće plavim očima i sa ta dva velika točka levo i desno, neobično je ličila na G'kekija. "Izvestan napredak smo postigli, ali neke stvari sam želela pokušati tek kad ti stigneš."
<BR>&nbsp;&nbsp;&nbsp;&nbsp;&nbsp;Sari ni sad nije bilo jasno zašto je takva izuzetna ličnost kao što je Arijana Fu odlučila da se angažuje oko njihovog Neznanca. Pošto su Lester Kembel i većina drugih mudraca odsutni iz ovog grada, Arijana Fu je ostala najviši po ugledu ljudski mudrac s ove strane Biblosa. Čovek bi očekivao da će ona sad da se bavi nečim hitnijim, a ne da fokusira svoj oštri intelekt na problem Neznančevog porekla.
<BR>&nbsp;&nbsp;&nbsp;&nbsp;&nbsp;Lekar G'kek se zakotrlja napred i progovori blagim glasom, sa kultivisanim naglaskom.
<BR>&nbsp;&nbsp;&nbsp;&nbsp;&nbsp;"Kao prvo, Sara, molim te, reci nam - da li ste se vi Dolovci prisetili ikakvih dodatnih pojedinosti o izgledu našeg pacijenta na dan kad ste ga izvukli iz močvare onako ranjenog, u opekotinama?"
<BR>&nbsp;&nbsp;&nbsp;&nbsp;&nbsp;Ona ćutke odmahnu glavom: ne.
<BR>&nbsp;&nbsp;&nbsp;&nbsp;&nbsp;"Njegova odeća, baš nijedan delić nije sačuvan?"
<BR>&nbsp;&nbsp;&nbsp;&nbsp;&nbsp;"Bilo je nekoliko parčića, većinom ugljenisanih. Bacili smo ih dok smo lečili njegove opekotine."
<BR>&nbsp;&nbsp;&nbsp;&nbsp;&nbsp;"Bacili ste ih gde, u burad za otpad?" upita lekar željno. "U upravo ovu burad koja se nalaze na palubi 'Hauf-voa' u ovom trenutku?"
<BR>&nbsp;&nbsp;&nbsp;&nbsp;&nbsp;"Nije bilo nikakvih ukrasa niti dugmadi, ako za tim tragate. Komadići tekstila otišli su na recikliranje, a to znači u Dolou, pravo u mašinu u kojoj moj otac pravi pulpu od koje proizvodi hartiju. Da li bi te krpice pomogle?"
<BR>&nbsp;&nbsp;&nbsp;&nbsp;&nbsp;"Možda", odgovori stara žena. Jasno se videlo da je razočarana. "Nastojimo da ispitamo sve mogućnosti."
<BR>&nbsp;&nbsp;&nbsp;&nbsp;&nbsp;Neznančeve ruke ležale su mu sad skrštene u krilu, a njegove oči preletale su sa jednog na drugog govornika, usmeravale se na svako lice kao da ga ne očaravaju značenja nego sami zvuci reči.
<BR>&nbsp;&nbsp;&nbsp;&nbsp;&nbsp;"Možete li..." Ona proguta. "Možete li išta učiniti za njega?"
<BR>&nbsp;&nbsp;&nbsp;&nbsp;&nbsp;"To zavisi", odgovori lekar. "Sve opekotine i uboji zarastaju lepo. Ali ni naši najbolji melemi ne mogu nadoknaditi strukturnu štetu koja se dogodila. Naš zagonetni gost izgubio je deo svog levog temporalnog režnja, kao da mu je neka užasna grabljiva zver otkinula taj deo mozga. Siguran sam da znate da upravo u tom delu mozga vi ljudi obrađujete govor."
<BR>&nbsp;&nbsp;&nbsp;&nbsp;&nbsp;"Ima li ikakvih izgleda..."
<BR>&nbsp;&nbsp;&nbsp;&nbsp;&nbsp;"Da opet stekne ono što je izgubio?" Jedno g'kekovsko 'sleganje ramenima', a to znači, ukrštanje dve očne stabljike. Taj gest nikad nije postao popularan kod drugih rasa. "Kad bi on bio vrlo mlad, ili žensko, mogla bi se izvesna sposobnost govora premestiti u desni režanj. Malobrojne žrtve moždanog udara postignu to; ali retko koji odrasli mužjak, zato što je kod njih struktura mozga, nažalost, kruća."
<BR>&nbsp;&nbsp;&nbsp;&nbsp;&nbsp;Varljiva je bila svetlost u tamnim Neznančevim očima. On se smeškao prijateljski, kao da sa njima raspravlja o vremenskim prilikama. Ta njegova postojana vedrina cepala je srce Sari.
<BR>&nbsp;&nbsp;&nbsp;&nbsp;&nbsp;"Ništa se ne može učiniti?"
<BR>&nbsp;&nbsp;&nbsp;&nbsp;&nbsp;"Možda u galaksiji."
<BR>&nbsp;&nbsp;&nbsp;&nbsp;&nbsp;Bila je to jedna stara, naviknuta izreka, koja se na Nagibu upotrebljavala kad god se dosegnu krajnje granice jijoanskih skromnih znanja i veština.
<BR>&nbsp;&nbsp;&nbsp;&nbsp;&nbsp;"Ali mi ne možemo učiniti ništa više. Ne ovde."
<BR>&nbsp;&nbsp;&nbsp;&nbsp;&nbsp;Doktorov ton kao da je nešto nagoveštavao. Sva četiri njegova oka bila su okrenuta unutra - gest kao kad ljudsko biće pomno zagleda svoje nokte i čeka da neko kaže ono što je ostalo nerečeno, ali se samo po sebi razume. Sara pogleda Arijanu Fu, čije je lice bilo staloženo.
<BR>&nbsp;&nbsp;&nbsp;&nbsp;&nbsp;Možda isuviše staloženo. Sara se ustremi na poslednje doktorove reči.
<BR>&nbsp;&nbsp;&nbsp;&nbsp;&nbsp;"Nije valjda da ozbiljno to mislite."
<BR>&nbsp;&nbsp;&nbsp;&nbsp;&nbsp;Arijana na tren sklopi oči. Kad su se ponovo otvorile, u njima se videlo svetlucanje izazova.
<BR>&nbsp;&nbsp;&nbsp;&nbsp;&nbsp;"Stižu nam glasovi da osvajači ispituju narod, žele da znaju šta ko misli, pridobijaju pojedince na svoju stranu pomoću lekova, melema i čudesnih isceljenja. Neodobreni karavani kljastih i bolnih već su krenuli iz Tareka i drugih gradova, i sada hramlju polako teškim stazicama, u očajničkom traganju za zdravljem. Priznaću da je ta pomisao pala na um čak i meni." Ona odvoji ruke, tanke poput štapova, od svog krhkog tela; podiže ih. "Mnogi na tom putovanju umiru, ali šta njima znači takav rizik, u poređenju sa primaljivošću nade?"
<BR>&nbsp;&nbsp;&nbsp;&nbsp;&nbsp;Sara zastade. "Smatraš li da bi stranci mogli da mu pomognu?"
<BR>&nbsp;&nbsp;&nbsp;&nbsp;&nbsp;Arijana slegnu ramenima na huniški način, naduvavajući, nakratko, obraze. "Ko zna? Iskreno, ne verujem da bi čak ni Galaktici mogli popraviti takva oštećenja. Ali možda postoje neka palijativna sredstva koja bi poboljšala njegov život. U svakom slučaju, nikakve opklade ne važe ako je tačno moje naslućivanje."
<BR>&nbsp;&nbsp;&nbsp;&nbsp;&nbsp;"Koje?"
<BR>&nbsp;&nbsp;&nbsp;&nbsp;&nbsp;"Da naš Neznanac nije nikakav jadni divljak."
<BR>&nbsp;&nbsp;&nbsp;&nbsp;&nbsp;Sara je zurila, onda žmirnula. "O, Ifni", dahnu ona.
<BR>&nbsp;&nbsp;&nbsp;&nbsp;&nbsp;"Ifni, nego šta", reče Arijana Fu i klimnu glavom. "Hoćemo li pogledati da li nam je ovog gosta zaista isporučila naša boginja sreće i promene?"
<BR>&nbsp;&nbsp;&nbsp;&nbsp;&nbsp;Sara jedva uspe klimnuti glavom. Starica poče da pretura po svom koferčetu. Sigurno su je zato svi gledali sa toliko strahopoštovanja, kad je bila, pre Kembela, glavni ljudski mudrac, pomisli Sara; kaže se da je genijalnost sposobnost da se vidi ono što je očigledno. Ja sad znam da je to istina.
<BR>&nbsp;&nbsp;&nbsp;&nbsp;&nbsp;Kako sam mogla biti tako slepa!
<BR>&nbsp;&nbsp;&nbsp;&nbsp;&nbsp;Arijana izvadi nekoliko listova hartije nedavno iskopiranih na Engrilinoj mašini. "Mislila sam da zamolim jednoga od Osetilaca da prisustvuje ovome, ali, ako sam u pravu, biće u našem interesu da cela stvar ostane sasvim u tišini. Zato ćemo se ograničiti na to da samo posmatramo njegove reakcije. Imajte u vidu da je on verovatno jedina osoba u celom Tareku koja još nije videla ove crteže. Molim da svi dobro pripazite."
<BR>&nbsp;&nbsp;&nbsp;&nbsp;&nbsp;Dokotrljala se bliže pacijentu, koji ju je pomno gledao, i položila samo jedan list hartije na njegov pokrivač.
<BR>&nbsp;&nbsp;&nbsp;&nbsp;&nbsp;On uze list i poče dodirivati prstima fine, stručno nacrtane linije. Njegov osmeh postajao je sve tanji. Crtež je prikazivao planine koje su se uzdizale oko doline nalik na kakvu činiju. Dolina je bila posuta skršenim drvećem; to kao da je sebi gnezdo hteo napraviti debeli 'džilit' sa nekoliko istaknutih bodlji i peraja na sebi, sada zaboden u sredinu doline; onaj isti koji je Sara videla kako preleće preko njenog uzdrmanog doma na drvetu. Vrhovi prstiju pratili su obline brda, podrhtavali. Ni traga više od osmeha; naprotiv, pacijentovo lice se naboralo u izraz muke i zabune. Sara oseti da on pokušava da se seti nečeg. Jasno se videlo da mu je prizor na neki način poznat, blizak.
<BR>&nbsp;&nbsp;&nbsp;&nbsp;&nbsp;Neznanac podiže ka Arijani Fu pogled pun bola i nekih pitanja koja nije mogao postaviti.
<BR>&nbsp;&nbsp;&nbsp;&nbsp;&nbsp;"Šta možemo dokazati na ovaj način?" upita Sara. U njoj se sve grčilo.
<BR>&nbsp;&nbsp;&nbsp;&nbsp;&nbsp;"Uznemirava ga slika broda", odgovori Arijana Fu.
<BR>&nbsp;&nbsp;&nbsp;&nbsp;&nbsp;"Pa, uznemirila bi svakoga, u svih šest naroda, koji ume dobro da razmisli", reče Sara.
<BR>&nbsp;&nbsp;&nbsp;&nbsp;&nbsp;Starica klimnu glavom. "Očekivala sam srećniju reakciju."
<BR>&nbsp;&nbsp;&nbsp;&nbsp;&nbsp;"Misliš da je on jedan od njih, zar ne?" upita Sara. "Misliš da se on iz vazduha srušio u močvaru istočno od Doloa, a da je pre toga bio u nekoj letelici. Da je Galaktik. Kriminalac."
<BR>&nbsp;&nbsp;&nbsp;&nbsp;&nbsp;"Činilo se da je to najjednostavnija hipoteza, s obzirom na podudarnost u vremenu. Potpuno nepoznat čovek, sav u opekotinama iako je u močvari, u vodi; sa ozledama koje se razlikuju od svega što su naši doktori ikada videli... Da probamo sa sledećom slikom."
<BR>&nbsp;&nbsp;&nbsp;&nbsp;&nbsp;Sledeći crtež prikazivao je isti tu dolinu, ali sada je na sredini, umesto zvezdanog broda, bila samo crna kocka kojoj su mudraci nadenuli ime 'istraživačka stanica', a koja je imala zadatak da istražuje živi svet Jijoa. Neznanac je zurio u crnu kocku, zainteresovan, možda i malo uplašen.
<BR>&nbsp;&nbsp;&nbsp;&nbsp;&nbsp;Najzad mu Arijana dade crtež sa dvoje ljudi koji gledaju sa izrazima snage i samopouzdanja. Dvoje koji su preleteli sto hiljada svetlosnih godina samo da bi pljačkali.
<BR>&nbsp;&nbsp;&nbsp;&nbsp;&nbsp;Ovog puta njemu se otrže oštar uzvik, maltene krik. Zurio je u te ljudske oblike, dodirivao simbole našivene na njihovu jednodelnu odeću. Nije bila potrebna telepatska osetljivost da se pročita očajanje u njegovim očima. On kriknu neartikulisano, zgužva crtež i baci ga preko bolničke sobice, a onda zakloni oči podlakticom i mišicom jedne ruke.
<BR>&nbsp;&nbsp;&nbsp;&nbsp;&nbsp;"Zanimljivo. Veoma zanimljivo", promrmlja Arijana.
<BR>&nbsp;&nbsp;&nbsp;&nbsp;&nbsp;"Meni nije jasno", uzdahnu lekar. "Da li ovo znači da je on Vanjijoanac ili da nije?"
<BR>&nbsp;&nbsp;&nbsp;&nbsp;&nbsp;"Bojim se da je za takav zaključak još prerano", reče Arijana i zavrte glavom. "Ali pretpostavimo da se pokaže da on jeste iz Pet galaksija, šta onda? Ako istražitelji žele da nađu svog saučesnika, koga su usput izgubili, i ako ga mi imamo u rukama i ponudimo u zamenu, mogli bismo ostvariti značajnu prednost."
<BR>&nbsp;&nbsp;&nbsp;&nbsp;&nbsp;"Pa, samo jedan prokle..." poče Sara, ali starije ljudsko biće nastavi glasno razmišljanje.
<BR>&nbsp;&nbsp;&nbsp;&nbsp;&nbsp;"Avaj, njegova reakcija ne pokazuje da bi se on rado opet sastao sa izgubljenim drugarima. Šta ako je on neki begunac od njih? Šta ako su ga držali u zatvoru ili ga čak pokušali ubiti samo dan ili dva pre nego što je njihov brod sleteo kod nas? Ako je tako, zaista je ironija sudbine da se njemu desila baš ta povreda zbog koje nam ne može ispričati šta je bilo! Pitam se, nisu li mu oni to uradili namerno... onako kao što su varvarski kraljevi stare Zemlje čupali jezik svojim neprijateljima. Kako je to užasno, ako je istinito!"
<BR>&nbsp;&nbsp;&nbsp;&nbsp;&nbsp;Ovaj raspon mogućnosti, koji je Arijana Fu tako brzo naznačila, zbunio je Saru. Nastade dugo razdoblje ćutanja. Najzad progovori doktor.
<BR>&nbsp;&nbsp;&nbsp;&nbsp;&nbsp;"Tvoja nagađanja me intrigiraju, ali i plaše, stara prijateljice. Sada, ipak, moram zatražiti da mog pacijenta ne potresate više."
<BR>&nbsp;&nbsp;&nbsp;&nbsp;&nbsp;Ali Arijana Fu samo malo pomače glavu, zadubljena u misli. "Pomišljam da ga odmah pošaljemo na Livadu okupljanja. Pa neka tamo Vuben i ostali odluče šta će s njim."
<BR>&nbsp;&nbsp;&nbsp;&nbsp;&nbsp;"Zaista? Ali ja nikako ne bih mogao dozvoliti da jedan tako teško..."
<BR>&nbsp;&nbsp;&nbsp;&nbsp;&nbsp;"Naravno, prilika da mu se pruži lečenje na galaktičkom nivou bila bi divan spoj pragmatizma i plemenitosti."
<BR>&nbsp;&nbsp;&nbsp;&nbsp;&nbsp;Govorna pregrada lekara G'kekija otvarala se i zatvarala bez zvuka, dok je pokušavao da mimoiđe Arijaninu logiku. On najzad pokunjeno uvuče sve četiri očne stabljike delimično u glavu.
<BR>&nbsp;&nbsp;&nbsp;&nbsp;&nbsp;Arijana, mudrac u penziji, uzdahnu. "Avaj, to je možda prazna priča, jer koliko vidim, naš gost nikako ne bi hteo da ide tamo."
<BR>&nbsp;&nbsp;&nbsp;&nbsp;&nbsp;Sari je malo nedostajalo da kaže staroj ženi kuda ona može da ide sa tim svojim namerama da se grubo umeša u život jednog čoveka. Ali, upravo tada, predmet njihovih razgovora spusti ruku sa očiju. Pogleda Arijanu, pa Saru. Onda podiže sa pokrivača jedan crtež.
<BR>&nbsp;&nbsp;&nbsp;&nbsp;&nbsp;"Iiii..." poče on. Proguta. Čelo mu se nabora od silne usredsređenosti.
<BR>&nbsp;&nbsp;&nbsp;&nbsp;&nbsp;Sve oči zurile su netremice u njega. Čovek podiže taj crtež, onaj sa zvezdoplovom zabodenim u dolinu punu porušenog drveća. Zabode kažiprst u sliku.
<BR>&nbsp;&nbsp;&nbsp;&nbsp;&nbsp;"Iiiiiid..."
<BR>&nbsp;&nbsp;&nbsp;&nbsp;&nbsp;Onda molećivo pogleda Saru u oči, a njegov glas se pritihnu do šapata.
<BR>&nbsp;&nbsp;&nbsp;&nbsp;&nbsp;"Ide."
<BR>
<BR>&nbsp;&nbsp;&nbsp;&nbsp;&nbsp;Posle toga, prešli su na raspravu o Sarinom planu, ali sad je ta tema izgledala nekako manje važna.
<BR>&nbsp;&nbsp;&nbsp;&nbsp;&nbsp;Ipak se ne vraćam u Dolo sledećim brodom, pomisli ona. Nego idem kod Vanjijoanaca.
<BR>&nbsp;&nbsp;&nbsp;&nbsp;&nbsp;Jadni tata, pomisli ona. Sve što je on ikada želeo bilo je da odgaji celo jedno jato bezbednih, malih proizvođača hartije. A gle šta se dešava: svi mi koji smo njegovi naslednici hrlimo u klješta opasnosti, i to najbrže što pojuriti možemo!
<BR>&nbsp;&nbsp;&nbsp;&nbsp;&nbsp;Dođe Engril, a sa njom i Blor, portretista. Oboje su doneli neke alate svojih zanata.
<BR>&nbsp;&nbsp;&nbsp;&nbsp;&nbsp;Blor je bio čovek niskog rasta, svetlog tena, sa bujnom žutom kosom čiji su se uvojci u obilju prelivali preko njegovih ramena. Šake su mu bile sve u mrljama od mnogo godina smućkavanja raznih delikatnih emulzija koje su za njegovu umetnost bile potrebne. On podiže jednu metalnu pločicu veliku otprilike kao njegov dlan, koja se sva presijavala od linija i udubina fino urezanih. Iz izvesnih uglova, ti oblici, nastali tako što je kiselina izjela metal na tim mestima, ujedinjavali su se, tako da je oko moglo da uhvati profile ocrtane svetlošću i senkom.
<BR>&nbsp;&nbsp;&nbsp;&nbsp;&nbsp;"Ovo je poznato kao Dagerov proces ili dagerotipija", reče on. "Tehnika za stvaranje trajnih slika; vrlo jednostavna, zapravo. Jedna od prvih fotografskih metoda izumljenih na Staroj Zemlji, u ono doba kad su ljudi, vučja rasa, sve to smišljali sami. Tako bar piše u našim referentnim knjigama. Danas više ne pravimo portrete na ovaj način, zato što je sa hartijom brže, a i bezbednije raditi."
<BR>&nbsp;&nbsp;&nbsp;&nbsp;&nbsp;"I zato što se hartija raspada", dodade Arijana Fu, prevrćući tu pločicu po rukama. Na metalu je bila ugravirana slika neke Urkinje, ratnice, visoke po činu. Na njenim ramenima sedela su oba njena muža; poziranje, dakle, svečano. Zmijasti vrat ove ratnice bio je ukrašen šarama u obliku cik-cak pruga. U rukama je držala veliki samostrel; i ne samo držala, nego ga, maltene, grlila, kao što bi svoju voljenu kćerku.
<BR>&nbsp;&nbsp;&nbsp;&nbsp;&nbsp;"I zato, doista", priznade portretist. "Fine vrste hartije koje proizvodi Sarin otac imaju jemstvo da će se raspasti kroz manje od sto godina, bez ikakvih tragova koji bi mogli izdati naše potomke. Ovaj primerak dagerotipije jedan je od veoma malobrojnih koji nisu bačeni u Miden zajedno sa šljakom u vremenima od kad je ojačanjem Zajednice došlo i do većeg poštovanja zakona. Ja imam posebnu dozvolu da čuvam ovaj izvrsni primerak. Vidite li kako su fine te pojedinosti? Slika potiče iz vremena pre trećeg ursko-ljudskog rata. Ta osoba je poglavica plemena Sul, koliko je meni poznato. Primetite utetovirane ožiljke. Predivno. Slika jasna i oštra kao na dan kad je bila načinjena."
<BR>&nbsp;&nbsp;&nbsp;&nbsp;&nbsp;Sara se nagnu napred, da bolje pogleda pločicu, koju joj Arijana dade. "Da li je iko na Jijou koristio taj proces od tada pa do danas?"
<BR>&nbsp;&nbsp;&nbsp;&nbsp;&nbsp;Blor klimnu glavom. "Svaki član mog esnafa, da bi diplomirao, mora napraviti jednu dagerotipiju; to se smatra za majstorski rad. Gotovo svi ti radovi se posle bacaju u Miden, ili daju kovačima na pretapanje. Ali sposobnost održavamo." On podiže jednu torbicu u kojoj tiho zazveckaše bočice. "Ovde imam dovoljno kiseline i fiksativa da razvijem i fiksiram nekoliko desetina ploča - ali samih ploča imam samo dvadesetak. Ako hoćemo više, moramo ih naručiti iz Ovum grada, ili iz jedne od vulkanskih kovačnica."
<BR>&nbsp;&nbsp;&nbsp;&nbsp;&nbsp;Saru neko kucnu po ramenu i ona se okrete i vide da je to učinio Neznanac i da sad pruža ruku. Ona mu dade malu fotografiju, a on poče prstima pratiti fino usečene linije u metalu.
<BR>&nbsp;&nbsp;&nbsp;&nbsp;&nbsp;Sad kad je pomakla postavku svog uma na takav način da je obuhvatila i Arijaninu teoriju, svaki postupak ovog ranjenika kao da se prelamao drugačije. On se smeška; da li zbog primitivnosti ove fotografske tehnologije ili zato što je zadivljen njenim kvalitetom? Ili ovo iskričavo oduševljenje u njegovim očima potiče od toga što mu se sviđa ono što je na slici - jedna divlja ratnica, čiji su luk i koplje nanosili toliko straha i užasa u vremenima junačke borbe, pre deset pokolenja?
<BR>&nbsp;&nbsp;&nbsp;&nbsp;&nbsp;Arijana Fu protrlja donju vilicu. "Dvadeset ploča. Pretpostavimo da ti polovina dobro uspeju..."
<BR>&nbsp;&nbsp;&nbsp;&nbsp;&nbsp;"To je velikodušna procena, gospođo, jer za ovu tehniku potrebno je dugo vreme ekspozicije."
<BR>&nbsp;&nbsp;&nbsp;&nbsp;&nbsp;"Hmmm", reče Arijana. "Onda, pet-šest uspelih. Ali nekoliko se mora dati napadačima, da bi pretnja bila uverljiva."
<BR>&nbsp;&nbsp;&nbsp;&nbsp;&nbsp;"Možemo napraviti kopije", reče Engril.
<BR>&nbsp;&nbsp;&nbsp;&nbsp;&nbsp;"Neće nam trebati kopije", reče Sara. "Oni će morati da pretpostave da imamo još mnogo slika. Ključno pitanje glasi: mogu li te slike trajati milion godina?"
<BR>&nbsp;&nbsp;&nbsp;&nbsp;&nbsp;Portretist oduva sa lica jedan dugački vijugavi pramen žute kose. Iz njegovog grla iziđe tihi zvuk kao da se davi, kao uzdah Gheuena. "U odgovarajućim uslovima čuvanja, ovaj metal oksidira samo malo, stvarajući sebi jedan fini zaštitni oksidni sloj..." On se nervozno nasmeja, prelazeći pogledom sa Arijane na Saru i nazad. "Vi to ne mislite, valjda, ozbiljno? Blefirati, to je jedno, mi smo dovoljno očajni da se hvatamo za slamku. Ali zar stvarno mislite da možemo čuvati dokazni materijal sve do dolaska sledećeg galaktičkog nadzornog broda?"
<BR>&nbsp;&nbsp;&nbsp;&nbsp;&nbsp;Dve očne stabljike lekara G'kekija poviše se na dve suprotne strane, jako, i on reče: "Izgleda da smo zaplovili u sasvim nove oblasti jeresi."
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
