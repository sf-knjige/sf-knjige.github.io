<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Njegova prva misao kad se probudio bila je da je sigurno živ sahranjen. Da leži - naizmenice podrhtavajući od zime i preznojavajući se - u nekoj zaboravljenoj kripti gde sunca nema. Na mestu za mrtve i umiruće.
<BR>&nbsp;&nbsp;&nbsp;&nbsp;&nbsp;Ali, zapita se on mutno, u kojoj kamenoj grobnici je ikada bilo ovako... preznojeno? I prožeto nekim potmulim ritmom, drhtajima koji kao da dolaze iz mekano obloženog poda ispod njega.
<BR>&nbsp;&nbsp;&nbsp;&nbsp;&nbsp;Još napola u bunilu - a očiju zatvorenih; kapci su tvrdoglavo odbijali da se odlepe - on se priseti kako neki rečni Huniši pevaju o životu posle smrti, koji se mora provoditi tako što ležiš i ne radiš ništa, u prostoru uskom, zagušljivom i smradnom, i bez kraja slušaš tutnjavu plima i oseka, puls Vaseljene. Upravo ova sudbina izgledala je kao vrlo verovatna u Dverovom delirijumu koji se polako rasplinjavao, dok je trajala njegova borba da sa sebe otrese omotače sna. U telu se poče osećati kao da ga neki đavolski patuljci nabadaju oštrim, malim oružjima, naročito u prste ruku i nogu.
<BR>&nbsp;&nbsp;&nbsp;&nbsp;&nbsp;Nove količine uskomešanih misli doplovile su u njegovu svest, počele se izoštravati. On uvide da toplo, vlažno i lepljivo osećanje u vazduhu oko njega ne potiče od smradnog daha đavola. Osećao se jedan miris kudikamo poznatiji.
<BR>&nbsp;&nbsp;&nbsp;&nbsp;&nbsp;A i vibracije ove neprestane njemu su dobro znane, mada su nekako više frekvencije i primetnije neujednačene nego što je bio slučaj sa onim dubokim vibracijama koje su prožimale svaku noć njegovog sna kad je bio dečak.
<BR>&nbsp;&nbsp;&nbsp;&nbsp;&nbsp;To je vodeni točak, pomisli on. Ja sam u nekoj brani!
<BR>&nbsp;&nbsp;&nbsp;&nbsp;&nbsp;Miris mokre krede dođe kao ubod u sinuse, ubod sećanja. U gheuenskoj brani, reče on sebi.
<BR>&nbsp;&nbsp;&nbsp;&nbsp;&nbsp;Njegov um, budeći se, poče graditi slike podzemnog legla sa mnogo hodnika, krivudavih i zapletenih, a u njima mnogo kraba, sa oštrim, izduženim štipaljkama i sa zubima oštrim kao brijač; krabe se pentraju jedna drugoj preko oklopnih leđa; a sve to je samo jednim tankim zidom odvojeno od jezera blatnjaste vode. Drugim rečima, on je u jednom od najbezbednijih, najpoželjnijih mogućih skloništa.
<BR>&nbsp;&nbsp;&nbsp;&nbsp;&nbsp;Ali kako? - zapita se. Poslednje što pamtim bilo je da sam ležao nag u mećavi, već upola mrtav, i da pomoć nije stizala niotkud.
<BR>&nbsp;&nbsp;&nbsp;&nbsp;&nbsp;Nije se, zapravo, čudio što je živ. Oduvek sam ja imao sreće, pomisli on, ali o tome ne valja razmišljati, sudbinu izazivati.
<BR>&nbsp;&nbsp;&nbsp;&nbsp;&nbsp;U svakom slučaju, bilo mu je jasno da Ifni još nije završila posao s njim; ona svakako ima na raspolaganju još neke načine da ga, na stazama iznenađenja i sudbine, zavede.
<BR>&nbsp;&nbsp;&nbsp;&nbsp;&nbsp;Iz nekoliko pokušaja uspeo je, najzad, da otvori očne kapke, otežale i nevoljne. U prvi mah prostorija je bila samo skup nejasnih obrisa i zamućenja. Zakasnele suze počeše da spiraju i izoštravaju jedini izvor svetlosti u prostoriji, nešto nalik na treperavi plamičak levo od njega.
<BR>&nbsp;&nbsp;&nbsp;&nbsp;&nbsp;"Uh!" Dver se trže unazad; neki tamni oblik nadneo se nad njega. Senka, koja se izoštri u okruglasto lice, crne sjajne oči, jezik isplažen i opušten između oštrih, belih zuba. Ostatak stvorenja uzdiže se, ulazeći u njegovo vidno polje. Bilo je to neko gipko biće, ne mnogo veliko, sa crnim, kratkim krznom, vrlo pokretnim smeđim šapama.
<BR>&nbsp;&nbsp;&nbsp;&nbsp;&nbsp;"A... to si ti", reče Dver glasom koji kao da pronese kroz promuklo grlo neki ustajali ukus. Uzdahnu. Svaki iznenadni pokret donosio je sada poplavu osećaja, većinom neprijatnih, koji su stizali iz nebrojenih ogrebotina, opekotina i modrica; svaka ponaosob brbljala je neku svoju priču o zlostavljanju i jadu. Nuru, koji ga je netremice gledao u oči i osmehivao se širokim cerenjem, Dver uzvrati jednakim zurenjem; a u mislima prepravi jednu svoju raniju misao.
<BR>&nbsp;&nbsp;&nbsp;&nbsp;&nbsp;Oduvek sam ja imao sreće, dok nisam sreo tebe.
<BR>&nbsp;&nbsp;&nbsp;&nbsp;&nbsp;Ne mnogo odlučno, pipkajući i trzajući se unazad od dodira, Dver se podiže u sedeći položaj i vide da je do maločas ležao u gomili životinjskih krzna, koja su bila položena na pod. Ali po tom istom podu bili su razasuti i komadići kostiju i ljuštura. Sve to, samo u jednom, neurednom uglu prostorije, ne mnogo velike. U svim ostalim delovima prostorije vladao je red. Čiste i uredne grede, stubovi, drvene ploče na zidovima; na sredini, drveni sto, bogato izrezbaren, a na njemu upaljena sveća. Na svakoj drvenoj površini videli su se tragovi fine obrade gheuenskim zubima. Čak i na ugaonim potpornjima koji su bili oblikovani tako filigranski i čipkasto da su davali utisak, ali varljiv i netačan utisak, da ne mogu biti jaki.
<BR>&nbsp;&nbsp;&nbsp;&nbsp;&nbsp;Dver diže obe šake. Svaki prst bio je obmotan posebnim zavojem. Ovi zavoji bili su tako dobro namešteni, da to nije mogao biti rad Gheuena. Dver poče brojati, nabroja do deset, onda proceni dužinu i zaključi da su svih deset otprilike jednake dužine kao i pre; tek tada oseti olakšanje, mada uzdržano. Znao je da promrzline ponekad ipak ukradu vrhove prstiju, čak i ako doktori spasu ostatak. Suzbi u sebi želju da zubima odmah pokida zavoje i da se uveri.
<BR>&nbsp;&nbsp;&nbsp;&nbsp;&nbsp;Strpljenja; ništa što sada uradiš neće izmeniti one događaje koji su se već odigrali, reče on sebi. Razni bolovi i probadanja govore mu da je živ i da se njegovo telo trudi da ozdravi. Kad tako razmišljaš, bol kao da postane malo lakši.
<BR>&nbsp;&nbsp;&nbsp;&nbsp;&nbsp;Dver razrita krzna i pogleda noge. Oba stopala su još tu - hvala Jajetu, pomisli on. Doduše, i svih deset nožnih prstiju takođe su u belim zavojima. Pitanje je šta je ispod tih zavoja zaista ostalo. Stari Falon je nastavio da lovi još mnogo godina, noseći naročite cipele, posle jedne zime kada umalo da se 'pozdravi od života' na glečeru, i kada je ostao živ, ali bez ijednog prepoznatljivog delića prstiju na stopalima. Dver se ugrize za usnu i poče se usredsređivati na napor da ih pokrene, da šalje signale bez obzira na otpor, da naredi pokret. Neko vreme, jedine nagrade za ovaj trud bila su bolna bockanja u nogama. Dver je trzao licem, šištao, ali nije odustajao, a kad je uspelo, nije prestajao sve dok ne oseti da će ga u obe noge uhvatiti grč. Tek tad se zavali nazad u krzna, zadovoljan. Uspeo je da mrda najkritičnijim nožnim prstima, a to su na svakom stopalu onaj najveći i onaj najmanji. Ako su i oštećeni, nije bitno, on će moći da hoda i trči normalno.
<BR>&nbsp;&nbsp;&nbsp;&nbsp;&nbsp;Olakšanje mu je, kao jako alkoholno piće, 'udarilo' u glavu. Čak se i nasmeja, ali to je zazvučalo više kao lavež; četiri kratka, oštra zvuka koji navedoše Blatka da se još jednom okrene ka njemu i zapilji. "Šta, zar tebi dugujem život? Šta si uradio, odjurio nazad do Livade okupljanja i lajao sve dok nisu krenuli u pomoć?" upita Dver otegnuto, polako i tiho.
<BR>&nbsp;&nbsp;&nbsp;&nbsp;&nbsp;Blatko, za promenu, kao da se zbunio i pokolebao; kao da je shvatio da se neko šali na njegov račun.
<BR>&nbsp;&nbsp;&nbsp;&nbsp;&nbsp;Prestani, ej, reče Dver samome sebi. Šta znaš, to bi čak moglo biti istinito.
<BR>&nbsp;&nbsp;&nbsp;&nbsp;&nbsp;Većina njegovih drugih povreda bile su od one vrste koja mu se i ranije mnogo puta dešavala. Nekoliko posekotina bilo je zašiveno iglom i koncem, i to ukrštenim bodom, rukom stručnom i sigurnom. Dver je zurio u te šavove na sebi, i najednom ih prepoznao, iz iskustva. Nasmeja se opet. Spasilac se praktično potpisao na njegovom telu, načinom na koji je zašio posekotine.
<BR>&nbsp;&nbsp;&nbsp;&nbsp;&nbsp;Lark. Kako me je, zaboga, našao?
<BR>&nbsp;&nbsp;&nbsp;&nbsp;&nbsp;Očigledno da je njegov brat nekako našao promrzlu skupinicu stradalnika okruženu smetovima snega, i odvukao njega, Dvera, do jednog od gheuenskih 'slobodnih imanja' u gornjim brdima.
<BR>&nbsp;&nbsp;&nbsp;&nbsp;&nbsp;Ako sam se ja izvukao, pomisli on, sigurno se spasla i Reti. Mlada je ona; kad bi Smrt došla po nju, ona bi Smrti ruku odgrizla.
<BR>&nbsp;&nbsp;&nbsp;&nbsp;&nbsp;Razgledao je neko vreme, zbunjen, velike blede mrlje na rukama. Onda se seti: tu je bila zlatasta i providna tečnost mulk-pauka. Tu je ostala zalepljena, ali nema je više - dakle, neko ju je skinuo.
<BR>&nbsp;&nbsp;&nbsp;&nbsp;&nbsp;Ta mesta davala su i sad neki čudan osećaj. Ne toliko osećaj otupelosti, koliko očuvanosti; kao da su nekako odmaknuta iz vremena. Dvera obuze bizarno naslućivanje da su ti delovi njegovog tela sada na neki način mlađi nego što su bili. I da će, možda, čak i nadživeti sve ostale delove - ostati još neko vreme živi i pošto on umre.
<BR>&nbsp;&nbsp;&nbsp;&nbsp;&nbsp;Ali to neće biti tako skoro, Jedinstveni! - reče on, u sebi, kao da mu se obraća.
<BR>&nbsp;&nbsp;&nbsp;&nbsp;&nbsp;Umro je mulk-pauk, a ne ja. Umro je, a svoju zbirku nije dovršio.
<BR>&nbsp;&nbsp;&nbsp;&nbsp;&nbsp;Priseti se onog požara, eksplozija. Trebalo bi da se uverim, pomisli on, da su Reti i glaverka ostale žive.
<BR>&nbsp;&nbsp;&nbsp;&nbsp;&nbsp;"Pretpostavljam da ti ne bi bio voljan da pojuriš i dovedeš mi brata moga, a?" reče on nuru, koji ga samo pogleda.
<BR>&nbsp;&nbsp;&nbsp;&nbsp;&nbsp;Dver uzdahnu, ogrnu se jednim krznom preko ramena, obazrivo se pridiže na kolena, trpeći talase užasnog bola. Lark bi bio vrlo nezadovoljan ako bi ijedan od tih šavova bio sada pokidan. Zato Dver odluči da ne preteruje. Ipak se osovi na noge, i stade, naslonjen leđima i jednom rukom na zid. Ostade dugo tako, sve dok ne prođe vrtoglavica. Odvuče se, ali hodajući samo na petama, do kitnjasto izrađenog stola, i dohvati sveću zajedno sa glinenom držaljom u koju je bila zabodena. Vrata su bila njegov sledeći cilj: otvor za krabe podoban, nizak, a širok, sa 'zavesom' od okačenih drvenih letvica. Morao se veoma sagnuti i tako progurati kroz njih.
<BR>&nbsp;&nbsp;&nbsp;&nbsp;&nbsp;U tunelu je mrak bio gust kao katran. Dver dođe do raskršća: jedan krak vodio je na desno, drugi na levo. On odabra levi krak, videći da ima nagib, doduše blag, koji vodi nagore. Naravno, plavi Gheueni grade sebi domove po svojoj logici. Dver se više puta izgubio čak i u unutrašnjosti brane Dolo, koju je dobro poznavao. Bilo je to u ono doba kad je u njoj igrao žmurke sa Blejdovim drugarima iz istog legla.
<BR>&nbsp;&nbsp;&nbsp;&nbsp;&nbsp;Bilo je bolno i nezgodno kretati se na ovaj način, samo na petama. Dver uskoro zažali što se upustio u ovakvo lutanje tek što je ustao iz bolesničke postelje. Ali nekoliko dura kasnije, njegova tvrdoglavost donese, ipak, i nešto dobro: on začu zvuke zabrinutog razgovora, donete odjecima iz neke druge prostorije, negde ispred njega. Govorilo je troje. Jasno se čulo da su dvoje ljudska bića, jedan muškarac i jedna žena; treća osoba bila je gheuenskog roda. Ta ljudska bića nisu bila ni Lark ni Reti, mada su neke rečenice zvučale poznato. Razgovor je bio pun napetosti. Dverova lovačka osetljivost na jaka osećanja poče ga bockati jednako kao promrzli prsti ruku i nogu.
<BR>&nbsp;&nbsp;&nbsp;&nbsp;&nbsp;"...dva naroda su u prirodnom savezništvu. Oduvek je tako bilo. Pamtite kako su naši preci pomogli vašima u rušenju diktature sivih?"
<BR>&nbsp;&nbsp;&nbsp;&nbsp;&nbsp;"Kao što je moj narod dao sklonište vama, kad su vas krda Ura gonila pri svakom pokušaju da iziđete iz tvrđave Biblos. Kad su u našim jazbinama utočište nalazili vaši namučeni farmeri i njihove porodice; kad ste ostali pokolenjima kod nas, sve dok se niste namnožili dovoljno da se branite sami?"
<BR>&nbsp;&nbsp;&nbsp;&nbsp;&nbsp;Taj glas, izgovaran šištavo kroz barem dva nožna ventila, pripada nekoj starijoj gheuenskoj ženki, oceni Dver. Verovatno je ta matrona gazdarica ove udobne planinske brane.
<BR>&nbsp;&nbsp;&nbsp;&nbsp;&nbsp;Nije mu se dopalo ovo nekoliko rečenica koje je dosad čuo. On dunu u sveću i ugasi je, onda se poče na petama šunjati bliže, ka blagoj svetlosti koja je dopirala iz vrata ispred njega.
<BR>&nbsp;&nbsp;&nbsp;&nbsp;&nbsp;"Da li i sada tražite to od mene?" upita matrijarhinja, govoreći sada kroz neka druga dva ventila. Ton i akcenat njenog angliskog jezika promeniše se. "Ako vam utočište treba od ove strašne oluje, onda ga ja i moje sestre nudimo. Pet puta pet ljudskih naseljenika, naših komšija i prijatelja, mogu doći i dovesti svoje bebe, šimpanze i druge, manje životinje. Sigurna sam da će i druge jezerske majke u ovim brdima odlučiti isto. Mi ćemo vas štititi ovde, sve dok kriminalci koji su vaši srodnici ne odu, ili dok ne raznesu ovaj dom svojom neodoljivom silom i dok ne nateraju jezero da proključa i pretvori se u paru."
<BR>&nbsp;&nbsp;&nbsp;&nbsp;&nbsp;Te reči bile su toliko neočekivane, toliko izvan svakog konteksta u Dverovom još mutnom umu, da ih on ne uspe razabrati kao smislenu celinu.
<BR>&nbsp;&nbsp;&nbsp;&nbsp;&nbsp;Ljudski mužjak promrmlja: "A ako zatražimo i više od toga?"
<BR>&nbsp;&nbsp;&nbsp;&nbsp;&nbsp;"Ako zatražite naše sinove, misliš? Njihovu naglu hrabrost i zupčaste hvataljke? Njihove oklopne ljušture, tako tvrde, a ipak mekane poput mekog sira kad u njih zaseče bujurski čelik?" Sada je šištanje gheuenske majke bilo kao iz proključalog lonca. Dver izbroja pet ventila: govore svi jedan preko drugog, istovremeno.
<BR>&nbsp;&nbsp;&nbsp;&nbsp;&nbsp;"To jeste nešto više", nastavi ona posle nekog vremena. "To je, zaista, mnogo više. A noževi od bujurskog čelika su kao štapići mladog bua u poređenju sa ovim novim, strašnim stvarima kojih se svi mi plašimo."
<BR>&nbsp;&nbsp;&nbsp;&nbsp;&nbsp;Dver zakorači napred, oko ugla, i pojavi se u njihovoj prostoriji. Tamo je nekoliko fenjera svojom svetlošću kupalo lica onih čiji je razgovor Dver dosad slušao. On zakloni oči. Dvoje ljudi ustadoše - jedan muškarac mrkog lica i strogog izraza, četrdesetih godina, i jedna zdepasto građena žena desetak godina mlađa, široka čela, sa kosom svetle boje čvrsto pritegnutom unazad i pridržanom iza glave. Gheuenska matrona se samo zanjiha napred i nazad, kratkotrajno, i podiže dve noge, pokazujući blistave štipaljke.
<BR>&nbsp;&nbsp;&nbsp;&nbsp;&nbsp;"Kojih se to novih stvari plašite, poštovana majko?" upita Dver promuklo. Okrete se ljudima i nastavi. "Gde su Lark i Reti?" Žmirnu. "A... bila je i jedna glaverka."
<BR>&nbsp;&nbsp;&nbsp;&nbsp;&nbsp;"Svi troje su dobro. Otišli su na Livadu okupljanja, da prenesu važne informacije", reše Gheuenka zviždavo. "U međuvremenu, dok se ne oporaviš, ti ovom jezeru činiš čast time što si naš gost. Ja sam poznata kao Iverje-od-sečenja-zubima." Ona nakloni ljušturu napred toliko da zastruga njome po podu.
<BR>&nbsp;&nbsp;&nbsp;&nbsp;&nbsp;"Dver Kulhan", odgovori on, čineći nespretne pokušaje da se nakloni sa rukama prekrštenim preko grudi.
<BR>&nbsp;&nbsp;&nbsp;&nbsp;&nbsp;"Jesi li dobro, Dvere?" upita muškarac, pruživši ruku ka njemu. "Ne bi trebalo da ustaješ i da se šetaš tako."
<BR>&nbsp;&nbsp;&nbsp;&nbsp;&nbsp;"Ja bih rekla da je to stvar samog kapetana Kulhana", reče ljudska žena. "Ima o čemu da se priča, ima i previše, ako je on spreman."
<BR>&nbsp;&nbsp;&nbsp;&nbsp;&nbsp;Dver začkilji pogledom ka njima.
<BR>&nbsp;&nbsp;&nbsp;&nbsp;&nbsp;Danel Ozava. I... Lena Strong.
<BR>&nbsp;&nbsp;&nbsp;&nbsp;&nbsp;Nju je poznavao. Trebalo je, zapravo, da se sretne s njom na Okupljanju. Nešto u vezi sa onom glupom zamišlju o 'turizmu'.
<BR>&nbsp;&nbsp;&nbsp;&nbsp;&nbsp;Dver strese glavom. Upotrebila je jednu reč koja je zazvučala nenaviknuto. I zloslutno.
<BR>&nbsp;&nbsp;&nbsp;&nbsp;&nbsp;Kapetan.
<BR>&nbsp;&nbsp;&nbsp;&nbsp;&nbsp;"Mobilišete miliciju", zaključi on, ljut na svoj um što se kreće tako usporeno.
<BR>&nbsp;&nbsp;&nbsp;&nbsp;&nbsp;Danel Ozava klimnu glavom. Kao glavni šumar Srednjeg planinskog lanca, Danel je bio, nominalno, Dverov šef, ali Dver ga nije viđeo skoro nikad osim na Okupljanjima. Ozava je bio čovek impozantnog intelekta, jedan od zamenika ljudskog mudraca; imao je ovlašćenje da presuđuje u pitanjima zakona i tradicije. Leni Strong sasvim je dobro odgovaralo to prezime koje bi na angliskom značilo 'jaka'. Bila je žena jednog sitnog seljaka sve dok drvo nije palo - nesrećnim slučajem, prijavila je ona - na njenog nesposobnog muža. Posle toga otišla je iz svog rodnog sela i postala jedan od glavnih drvoseča i testeraša na reci.
<BR>&nbsp;&nbsp;&nbsp;&nbsp;&nbsp;"Uzbuna najvišeg stepena", potvrdi Ozava. "Sve jedinice aktivirane."
<BR>&nbsp;&nbsp;&nbsp;&nbsp;&nbsp;"Šta? Sve? Samo da bismo pokupili jednu skupinicu prerano-došlih?"
<BR>&nbsp;&nbsp;&nbsp;&nbsp;&nbsp;Lena odmahnu glavom. "Porodicu te devojke, tamo iza Rimera? Ma, ne. Ovo je nešto mnogo krupnije."
<BR>&nbsp;&nbsp;&nbsp;&nbsp;&nbsp;"Onda..."
<BR>&nbsp;&nbsp;&nbsp;&nbsp;&nbsp;Sećanja grunuše u njegovu svest. Mutne slike letećeg čudovišta koji sipa koplja od plamena. On graknu: "Leteća mašina."
<BR>&nbsp;&nbsp;&nbsp;&nbsp;&nbsp;"Tako je", reče Danel Ozava i klimnu glavom. "Ona na koju si ti naišao i..."
<BR>&nbsp;&nbsp;&nbsp;&nbsp;&nbsp;"Čekaj, da pogodim. Neke usijane glave su našle onu zalihu."
<BR>&nbsp;&nbsp;&nbsp;&nbsp;&nbsp;Sanjari i ljudi nevični uspehu u stvarnom svetu večito su kretali za predanjima o skrivenom bujurskom blagu koje, navodno, nije slučajno ostalo pod ruševinama nego su ga Bujuri pri odlasku namerno sakrili i zapečatili. Mnogo puta je Dver morao da spasava zalutale tragače te vrste. Ali šta ako su neke ljutite mlade Urkinje stvarno našle oružje bogova? Šta ako su ga isprobale prvo na jednom usamljenom paru ljudskih bića ionako zarobljenih u lavirintu mulk-pauka? Ako posle toga krenu da izravnavaju neke druge, veće 'račune'?
<BR>&nbsp;&nbsp;&nbsp;&nbsp;&nbsp;Lena Strong se nasmeja glasno.
<BR>&nbsp;&nbsp;&nbsp;&nbsp;&nbsp;"O, Danele, on je pravo čudo. Kakva teorija. Kad bi samo bila istinita!"
<BR>&nbsp;&nbsp;&nbsp;&nbsp;&nbsp;Dver podiže šaku ka glavi. Vibracije vodenog točka kao da su postale neujednačene i mukotrpne. "Pa dobro, onda šta jeste istina?" reče on zlovoljno, pa se zagleda u izraz na Ozavinom licu. Stariji čovek mu odgovori na taj način što prevrte očima prema nebu i samo na tren mahnu glavom na tu stranu. Nagore.
<BR>&nbsp;&nbsp;&nbsp;&nbsp;&nbsp;"Ne", šapnu Dver.
<BR>&nbsp;&nbsp;&nbsp;&nbsp;&nbsp;Oseti čudnu udaljenost od svega, isključenost.
<BR>&nbsp;&nbsp;&nbsp;&nbsp;&nbsp;"Znač sv je gotvo - ja nezapos..."
<BR>&nbsp;&nbsp;&nbsp;&nbsp;&nbsp;Dvoje ljudskih bića dograbiše ga za mišice ruku. On se rastade od jedine stvari koja ga je dosad održavala na nogama, od sile koja ga je dozvala iz nesvesti: od osećanja dužnosti.
<BR>&nbsp;&nbsp;&nbsp;&nbsp;&nbsp;Galaktici su došli, pomisli on. Ovde su, na Nagibu. Oseti da ga ljudi nose natrag, onim hodnikom.
<BR>&nbsp;&nbsp;&nbsp;&nbsp;&nbsp;Znači, došao je najzad i taj dan, pomisli Dver. Sudnji dan.
<BR>&nbsp;&nbsp;&nbsp;&nbsp;&nbsp;Nema se, dakle, šta više raditi. On, Dver, ni na koji način više ne može da utiče ni na šta.
<BR>
<BR>&nbsp;&nbsp;&nbsp;&nbsp;&nbsp;Ali mudraci, po svemu sudeći, nisu mislili tako. Smatrali su da još postoji mogućnost da udarac sudbine bude odbijen ili bar na neki način promenjen.
<BR>&nbsp;&nbsp;&nbsp;&nbsp;&nbsp;Lester Kembel i njegovi pomoćnici spremaju neke planove, uvide on sledećeg jutra, pri novom susretu sa Lenom i Danelom. Ovog puta našli su se na obali planinskog jezera. Šuma se sa svih strana natisnula do same ivice vode. Čak je i brana bila 'obučena' u drveće; ono je blažilo oštrinu građevinskih linija, a svojim korenjem čvrsto spajalo branu sa ukupnim predelom. Opružen po elegantnoj drvenoj klupi, Dver je otpijao povremeno poneki gutljaj prohladnog pića iz boce od urskog stakla. Naspram njega sedelo je to dvoje, izaslanici poslati sa takve daljine samo da bi razgovarali s njim.
<BR>&nbsp;&nbsp;&nbsp;&nbsp;&nbsp;Očigledno, vođe ljudske vrste na Jijou upustili su se u jednu složenu igru na više nivoa istovremeno, balansirajući posebne interese ljudskog roda naspram zajedničkih interesa svih šest naroda Jijoa, cele Zajednice. Lena Strong, žena otvorenog lica, ali i do grubosti otvorenog načina izražavanja, kao da se nije uznemiravala zbog tih dvosmislica. Drugačije se postavio Danel Ozava, koji je objašnjavao Dveru nijanse u reakcijama raznih rasa na činjenicu da su upadači iz svemira ljudska stvorenja.
<BR>&nbsp;&nbsp;&nbsp;&nbsp;&nbsp;Kamo sreće da je Lark ostao, pomisli Dver; on bi mogao sve ovo da objasni na neki razuman način.
<BR>&nbsp;&nbsp;&nbsp;&nbsp;&nbsp;Dveru se um nije ni sad sasvim razbistrio, čak ni posle cele noći dobrog spavanja. "Još ne razumem", reče on. "Šta će ljudski pustolovi ovde, u Drugoj galaksiji? Ja sam mislio da se bića sa Zemlje smatraju za primitivce i neznalice, čak i u njihovom, malom delu Četvrte galaksije!"
<BR>&nbsp;&nbsp;&nbsp;&nbsp;&nbsp;"Pa, šta ćemo onda mi ovde, Dvere?" uzvrati Ozava. "Naši preci došli su na Jijo samo nekoliko decenija po dobijanju zvezdanog pogona."
<BR>&nbsp;&nbsp;&nbsp;&nbsp;&nbsp;Dver slegnu ramenima. "To su bili sebični dripci. Nisu se libili da dovedu u pitanje opstanak cele rase, samo da bi sebi obezbedili prostor za razmnožavanje."
<BR>&nbsp;&nbsp;&nbsp;&nbsp;&nbsp;Lena šmrknu, ali Dver zadrža istu pozu, sa malo podignutim vrhom donje vilice. "Nijedno drugo objašnjenje se ne uklapa."
<BR>&nbsp;&nbsp;&nbsp;&nbsp;&nbsp;"Priseti se kako je tu istu misao sročio Lark jednog dana: 'Naši stari su bili pokvarenjaci koji su samo sebe gledali.'"
<BR>&nbsp;&nbsp;&nbsp;&nbsp;&nbsp;"Ne veruješ u priče o progonu i bekstvu?" upita Lena. "O iznudici da se sakriju ili da budu svi likvidirani?"
<BR>&nbsp;&nbsp;&nbsp;&nbsp;&nbsp;Dver slegnu ramenima.
<BR>&nbsp;&nbsp;&nbsp;&nbsp;&nbsp;"A šta misliš o G'kekima?" upita Ozava. "Njihovi preci su tvrdili da beže od genocida. Sada, evo, saznadosmo da je Alijansa naslednika stvarno poubijala sve G'keke u vasioni. Zar treba da budemo svi mrtvi da bismo time dokazali da nam se zaista spremao progon?"
<BR>&nbsp;&nbsp;&nbsp;&nbsp;&nbsp;Dver otkloni pogled. Nije ubijen nijedan od onih G'keka koje on poznaje. Treba li da bude ožalošćen zbog pogibije nebrojenih miliona G'keka u davnoj prošlosti, veoma daleko odavde?
<BR>&nbsp;&nbsp;&nbsp;&nbsp;&nbsp;"Zašto pitaš mene?" reče on razdražljivo. "Može li ijedan moj postupak uticati iole na sve to?"
<BR>&nbsp;&nbsp;&nbsp;&nbsp;&nbsp;"Zavisi", reče Danel i nagnu se napred. "Tvoj brat je blistav um, ali jeretik. Deliš li ti njegova uverenja? Smatraš li da bi ovaj svet bio bolji bez nas? Treba li da izumremo, Dvere?"
<BR>&nbsp;&nbsp;&nbsp;&nbsp;&nbsp;Video je da ga ovi proveravaju. Kao vrhunski sposoban lovac, bio bi od koristi miliciji - ako se u njega može imati poverenja. Osećao je njihove poglede na sebi, njihovo čekanje, ocenjivanje.
<BR>&nbsp;&nbsp;&nbsp;&nbsp;&nbsp;Bez ikakve sumnje, Lark je dublji, mudriji od ijednog drugog čoveka koga Dver poznaje. Njegovi argumenti zvuče razumno kad on govori strastveno o vrednostima koje nadilaze obično, banalno životinjsko razmnožavanje; svakako zvuče razumnije nego Sarina uvrnuta vrsta optimizma zasnovana na matematici i istovremeno na nagađanjima u stilu šta bi bilo kad bi bilo. Dver je lično prisustvovao izumiranju nekoliko živih vrsta; znao je kako je to kad nešto divno nestaje u nepovrat.
<BR>&nbsp;&nbsp;&nbsp;&nbsp;&nbsp;Možda će planeta Jijo stvarno biti bolja ako bude ostavljena na miru, kao što je i bilo planirano.
<BR>&nbsp;&nbsp;&nbsp;&nbsp;&nbsp;Ipak, Dver je znao i svoje srce. On će se oženiti jednog dana, ako nađe onu pravu, i nastojaće da ima što više dece, koliko god dopuste njegova žena i mudraci; on će svojoj deci biti odan, a zauzvrat će od njih dobijati zanosno vino njihove ljubavi.
<BR>&nbsp;&nbsp;&nbsp;&nbsp;&nbsp;"Boriću se, ako to pitate", reče on niskim tonom, možda postiđen da to prizna. "Ako je to neophodno za opstanak."
<BR>&nbsp;&nbsp;&nbsp;&nbsp;&nbsp;Lena se oglasi jednim zadovoljnim "Hm!" i klimnu glavom, kratko, oštro. Danel tiho odahnu.
<BR>&nbsp;&nbsp;&nbsp;&nbsp;&nbsp;"Borba možda neće biti potrebna. Tvoje dužnosti u četi možda će preuzeti neko drugi."
<BR>&nbsp;&nbsp;&nbsp;&nbsp;&nbsp;Dver se podiže u sedeći položaj. "Zbog ovoga?" Pokretima naznači zavoje na stopalima i rukama. Sa desne ruke zavoje je već ranije poskidao, i videlo se da njegov srednji prst više nije najduži; amputacija neugodna, ali ne osakaćujuća. Svih pet prstiju desne ruke već su, pod slojem trečke masti, zaceljivali.
<BR>&nbsp;&nbsp;&nbsp;&nbsp;&nbsp;"Uskoro ću ja biti sasvim pokretan i sposoban, u punoj snazi."
<BR>&nbsp;&nbsp;&nbsp;&nbsp;&nbsp;"Ja, zaista, računam na to", reče Ozava i klimnu glavom. "Ti si nama potreban za nešto prilično naporno. Ali pre nego što objasnim, moraš nam dati zakletvu da nikad nećeš reći nijednoj živoj duši, a naročito ne tvom bratu."
<BR>&nbsp;&nbsp;&nbsp;&nbsp;&nbsp;Dver se zagleda u tog čoveka. Da je to bio iko drugi, Dver bi se možda nasmejao podrugljivo. Ali u Ozavu je imao poverenja. A za Larka je znao, bez obzira na to koliko ga voleo i divio mu se, da, ipak, jeste jeretik, sasvim sigurno.
<BR>&nbsp;&nbsp;&nbsp;&nbsp;&nbsp;"Je li to za dobro?" upita on.
<BR>&nbsp;&nbsp;&nbsp;&nbsp;&nbsp;"Ja verujem da jeste", reče stariji čovek, izgledajući savršeno iskreno.
<BR>&nbsp;&nbsp;&nbsp;&nbsp;&nbsp;Dver uzdahnu nevoljno. "Pa dobro, da čujem šta ste to smislili."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
