<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Plavi Gheueni planina imali su drugačije tradicije nego njihovi rođaci koji su živeli iza moćne brane Dolo. Kod kuće su obredi ljuštenja oklopa uvek izgledali neformalni. Ljudska dečurlija iz obližnjeg sela jurcala je slobodno sa svojim hitinskim drugarima, dok su odrasli sedeli uz nektar-pivo i slavili odrastanje još jednog pokolenja.
<BR>&nbsp;&nbsp;&nbsp;&nbsp;&nbsp;U ovom planinskom skloništu, međutim, obredi i šištavi napevi bili su svečaniji.
<BR>&nbsp;&nbsp;&nbsp;&nbsp;&nbsp;Među gostima su bili ovdašnji g'kekijevski lekar, nekoliko trekijevskih tragača za rudom, kao i desetak ljudi, suseda. Ovi poslednji često su prilazili krivom staklenom oknu na vratima, da zavire u susednu prostoriju, odgajalište larvi. Ovdašnji Huniši, koji love ribu u jezeru iznad brane, poslali su uobičajena izvinjenja za nedolazak. Većini Huniša bilo je tužno i nepodnošljivo da gledaju gheuenski način razmnožavanja.
<BR>&nbsp;&nbsp;&nbsp;&nbsp;&nbsp;Dver je došao iz zahvalnosti. Da nije bilo ovog prijateljski nastrojenog gheuenskog gnezda, on bi sada razgibao patrljke, a ne gotovo sasvim očuvane prste na rukama i nogama, još preosetljive na dodir, ali u procesu ozdravljenja. Ujedno mu je ova svečanost bila dobra prilika da predahne, da se odmori od napetih priprema u kojima je, sa Danelom Ozavom, bio angažovan svaki dan. Sada lokalna matrijarhinja, Drvo-jezikom-reže, pozva Dvera i Ozavu pokretom, i oni priđoše vratima i nakloniše se njoj i ljudskom tutoru ovog pokolenja larvi, gospodinu Šedu.
<BR>&nbsp;&nbsp;&nbsp;&nbsp;&nbsp;"Čestitam vam oboma", reče Ozava. "Nadam se da ćete dobiti odlično jato diplomaca."
<BR>&nbsp;&nbsp;&nbsp;&nbsp;&nbsp;"Hvala ti, poštovani mudrače." Drvo-jezikom-reže uzdahnu šumno, reklo bi se i prilično nervozno. Kao vodeća ženka, sama je položila više od polovine jaja. Mnogi od pulsirajućih oblika u susednoj prostoriji svakako su njeno potomstvo, koje se bori da najzad iziđe u život; posle dvadeset godina čekanja na to, izvesna psihička napetost bila je razumljiva.
<BR>&nbsp;&nbsp;&nbsp;&nbsp;&nbsp;Gospodin Šed - ovde su ga zvali po angliski, mister Šed - nikakav svoj genetski ulog nije mogao imati u mladim Gheuenima čiji se preobražaj odvijao iza stakla; ipak, bio je njihov instruktor, pa se na njegovom mršavom, iscrpljenom licu videla velika zabrinutost.
<BR>&nbsp;&nbsp;&nbsp;&nbsp;&nbsp;"Da, fino jato pristiže. Neki od njih biće odlični stariji studenti, kad im ljušture očvrsnu i kad dobiju imena."
<BR>&nbsp;&nbsp;&nbsp;&nbsp;&nbsp;Drvo-jezikom-reže dodade: "Dvoje od njih već izvanredno grizu drvo - mada naš tutor, pretpostavljam, ima u vidu neke druge nadarenosti."
<BR>&nbsp;&nbsp;&nbsp;&nbsp;&nbsp;Gospodin Šed klimnu glavom. "Postoji nešto niže na Nagibu jedna škola gde ovdašnja plemena šalju svoje najnadarenije klince. Elmira bi trebalo da se kvalifikuje, ako danas preži..."
<BR>&nbsp;&nbsp;&nbsp;&nbsp;&nbsp;Matrijarha se oglasi naglim izlivom upozoravajućeg šištanja. "Tutore! Zadrži nadimke koje si sam dao za sebe. Nemoj mi baksuzirati larve u ovaj sveti dan!"
<BR>&nbsp;&nbsp;&nbsp;&nbsp;&nbsp;Gospodin Šed proguta nervozno. "Izvinjavam se, matrono." Poče se ljuljati na nogama, levo-desno, na način na koji to čini gheuenski dečak kad ga uhvate da je krao jastoge iz ribnjaka.
<BR>&nbsp;&nbsp;&nbsp;&nbsp;&nbsp;Na sreću, stiže jedan Treki, snabdevač hranom, i donese kotao vel-nektara. Ljudi i Gheueni počeše da se guraju oko stola. Ali Dver ne pođe tamo, a ni Ozava. Njih dvojica sada nisu imali vremena za uzbuđena 'uzletanja', jer su se morali pripremati za smrtno ozbiljan pohod.
<BR>&nbsp;&nbsp;&nbsp;&nbsp;&nbsp;Ali baš šteta, pomisli Dver, gledajući kako Treki štrca u svaki vrč pomalo spreja sa hemijskim 'sredstvima za bolje raspoloženje', iz svog hemijsko-sintetskog prstena, i to sa odgovarajućim sredstvima za svakog pojedinca, u skladu sa rasom. Drvo-jezikom-reže se pridruži gomili, ostavljajući trojicu ljudi kod prozora.
<BR>&nbsp;&nbsp;&nbsp;&nbsp;&nbsp;"Tako, tako, lepotice moje. Izvedite to nežno", mrmljao je učenjak, unajmljen da gheuensku decu podučava čitanju i matematici - posao dugotrajan i strpljiv, zato što larve provode desetine godina u jednoj sobi punoj blata, gde žderu crve i postepeno upijaju mentalne navike razumnih bića. Na Dverovo iznenađenje, gospodin Šed namače sebi na lice jednog upotrebljivog reuga. U poslednje vreme, većina tih simbiota je pala u uspavano stanje ili čak poumirala.
<BR>&nbsp;&nbsp;&nbsp;&nbsp;&nbsp;Dver zaviri kroz prozorčić na vratima, zatalasano ispupčeno sočivo iz čije sredine je virila odlomljena 'drška'. U sredini susedne prostorije bila je masna baruština. Videlo se da u njoj neki mutni oblici hodaju, srljaju, bacaju se levo i desno kao da nervozno tragaju za nečim. Dojučerašnji đaci mister Šeda; neki od njih će možda to ponovo biti, već kroz nekoliko dana, ako uspeju da odbace spoljašnji deo svog tela, ostanu živi i pretvore se u mlade gheuene. Ali ovo što se sad dešavalo u blatnjavoj vodi bilo je bez ikakve veze sa učenjem, bila je to drama stara milionima godina, koja se ovako odigravala mnogo pre nego što su pokrovitelji ove rase 'kraba' došli da se umešaju i da ih počnu preoblikovati i uzdizati do statusa zvezdanih putnika. Drama koja ima svoju sopstvenu logiku, veoma krvavu.
<BR>&nbsp;&nbsp;&nbsp;&nbsp;&nbsp;"Tako, tako, deco, samo nežno..."
<BR>&nbsp;&nbsp;&nbsp;&nbsp;&nbsp;Šed svoje 'gugutanje' pred prozorom prekide krikom, jer unutra je u baruštini izbila prava eksplozija bacakanje i pene. Velika obličja nalik na crve izleteše na obalu, mahnito se boreći između sebe. Dver na tren ugleda jedno stvorenje na kome se već primećivalo da ima pet strana; ali ono se bacakalo pomoću samo tri noge koje su ludo grable ispod akvamarinskog oklopa. Na tom novom oklopu već se videlo da je jezivo zaparan nekim oštrim predmetima. Iza ovog bića vukli su se dugački pokidani komadi bele materije, ostaci larvinskog tela koje mora biti zbačeno.
<BR>&nbsp;&nbsp;&nbsp;&nbsp;&nbsp;Predanja su govorila da oni Gheueni koji i sada lete između zvezda imaju neke načine da olakšaju ovaj prelaz, da imaju mašine za to, veštačka životna okruženja; ali, na Jijou, ovaj 'krabin svlak' bio je posao manje-više isti kao u danima kad su Gheueni bili samo pametne životinje i lovili u plićacima sveta koji ih je rodio.
<BR>&nbsp;&nbsp;&nbsp;&nbsp;&nbsp;Dver je zapamtio dan kad je gledao prvi 'svlak' gheuenskih larvi, i pobegao kući sav u suzama, potraživši utehu i razumevanje kod svog starijeg brata, Larka. Još u to davno doba Lark je bio jedan ozbiljan stvor, klinac učen i pedantan.
<BR>&nbsp;&nbsp;&nbsp;&nbsp;&nbsp;"Razumne rase imaju mnogo stilova razmnožavanja", rekao je tada Lark. "Neke rase ulažu krajnji trud da pomognu svom potomstvu, koje neguju brižno od samog početka. Svaki dobar roditelj u tim rasama spreman je život dati za svoje dete. U tome su Huniši i G'keki otprilike kao ljudi. To je poznato kao 'visoko-K' pristup.
<BR>&nbsp;&nbsp;&nbsp;&nbsp;&nbsp;Uri se razmnožavaju na svojim ravnicama otprilike kao ribe u moru: izbacuju čitave horde svog potomstva u travu i žbunje, pa ko preživi i ko uspe da nanjuši mirise svojih krvnih srodnika i nađe put do njih, biva prihvaćen kao njihovo dete. Rani ljudski naseljenici smatrali su da je taj urski način postupanja bezdušan, ali su mnogi od ovdašnjih Ura držali da je ljudski način dokaz da smo mekušci i paranoici.
<BR>&nbsp;&nbsp;&nbsp;&nbsp;&nbsp;Gheueni su negde između. Oni neguju i podižu svoje mlade, ali znaju da u svakom jatu veliki broj mora biti ubijen da bi ostali živeli. To je jedna tuga iz koje potiče dirljivost gheuenskog pesništva. Ja zaista mislim da najmudriji među Gheuenima imaju bolje razumevanje života i smrti nego što ijedan čovek može dostići."
<BR>&nbsp;&nbsp;&nbsp;&nbsp;&nbsp;Ponekad taj Lark preteruje; zanese se. Ali Dver je video i istinu u ovim rečima svog brata. Uskoro će novo pokolenje da se izbatrga iz ovog mokrog odgajališta i da zakorači u svet koji će im osušiti oklope i dodeliti građanska prava. Doduše, može se desiti da nijedan mladunac ne iziđe živ iz bitke. U oba slučaja, gorko-slatko osećanje mora biti tako snažno da svako ko nosi reuga, kao što gospodin Šed čini, mora biti ili ludak ili mazohista.
<BR>&nbsp;&nbsp;&nbsp;&nbsp;&nbsp;Oseti da ga je neko dodirnuo po mišici ruke. Danel Ozava ga je pozivao - vreme je da učtivo iziđu, pre nego što nastupi sledeća faza obreda. Njih dvojica imaju posla; treba spremati zalihe, a i oružje, uskoro treba preneti 'Legatu' kroz planine.
<BR>&nbsp;&nbsp;&nbsp;&nbsp;&nbsp;Ovog jutra Lena Strong se vratila sa Livade okupljanja i sa sobom dovela drugu mladu ženu, koju Dver prepoznade i malo se trže: bila je to Jenin, jedna od velikih, dobro razvijenih sestara Vorli; njih dve su dovele i pet magaraca natovarenih knjigama, semenjem i zloslutnim zapečaćenim cevima. On je očekivao da će doći i Reti, ali Lena mu reče da su mudraci želeli da popričaju sa prerano-došlom devojkom o još nekim stvarima.
<BR>&nbsp;&nbsp;&nbsp;&nbsp;&nbsp;Nije bitno. Imao ili nemao Reti za vodiča, Dver će, na kraju, biti lično odgovoran za sudbinu malog pohoda koji treba da stigne do svog odredišta.
<BR>&nbsp;&nbsp;&nbsp;&nbsp;&nbsp;A kad budu tamo? Da li će doći do nasilja? Pogibije? Ili će se sa puno vrline krenuti u jedan novi početak?
<BR>&nbsp;&nbsp;&nbsp;&nbsp;&nbsp;Dver uzdahnu, okrete se i pođe za Ozavom.
<BR>&nbsp;&nbsp;&nbsp;&nbsp;&nbsp;Sada nema više nikakvih izgleda da saznamo da li bi se pokazalo da je Sara bila u pravu ili Lark, pomisli on. Da li bi se u sledećim godinama šest naroda usmerilo, svojom voljom, na Visoki put ili na Niski put.
<BR>&nbsp;&nbsp;&nbsp;&nbsp;&nbsp;Jedino usmerenje sada nam je: da opstanemo, reče on sebi.
<BR>&nbsp;&nbsp;&nbsp;&nbsp;&nbsp;Iza njega je gospodin Šed pritiskao obe šake na neravnu staklenu ploču i promuklim jaucima ispraćao male živote, iako nisu pripadali njemu niti bili u njegovoj nadležnosti da ih obožava niti da tuguje zbog njihovog uništenja.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
