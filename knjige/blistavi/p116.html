<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Bitka je zemlju orala, do pre koje dure.
<BR>&nbsp;&nbsp;&nbsp;&nbsp;&nbsp;Munje sa neba šibale, narod sekle, videsmo presečeno meso, hitin i kost.
<BR>&nbsp;&nbsp;&nbsp;&nbsp;&nbsp;Trekiji su padali presečeni širom ove doline mučenice, a vosak iz njih rastopljen kuljao, ili su goreli kao buktinje, užasnim zracima zapaljeni.
<BR>&nbsp;&nbsp;&nbsp;&nbsp;&nbsp;O, prstenovi moji, kakve slike leže urezane u naše uzdrhtalo jezgro!
<BR>&nbsp;&nbsp;&nbsp;&nbsp;&nbsp;Mrtvi.
<BR>&nbsp;&nbsp;&nbsp;&nbsp;&nbsp;Umirući.
<BR>&nbsp;&nbsp;&nbsp;&nbsp;&nbsp;Oni predostrožni, koji utekoše.
<BR>&nbsp;&nbsp;&nbsp;&nbsp;&nbsp;Oni heroji nagli, koji jurnuše u boj.
<BR>&nbsp;&nbsp;&nbsp;&nbsp;&nbsp;Njihove tunike od blur-platna ne zamućuju svetlost sada tako uspešno, jer su izmazane krvlju i blatom. Borci: mladi seljaci sa onih imanja na granama najvećeg drveća. Goniči magaraca. Čuvari rešetkastih ograda podvodnih u kojima se jastozi gaje. Mlađi pomoćni radnici na najskromnijim barkama ribarskim. Dobrovoljci teritorijalne odbrane koji nikad ni sanjali nisu da će se njihovo treniranje, koje je uvek bilo preko vikenda, završiti ovako.
<BR>&nbsp;&nbsp;&nbsp;&nbsp;&nbsp;Naši hrabri teritorijalci, koji jurnuše u tu pometnju, u taj kotao uzavreo od zraka koji seku sve. Amateri, mekani i nespremni posle nekoliko pokolenja mira, a sada ćute i trpe dok im neko užasne rane čisti i previja, ili dok život izmiče i gasne. Trpe agoniju, sa tvrdom rešenošću veterana; sve dok ne dobiju premaz melema koji 'ugasi' bol.
<BR>&nbsp;&nbsp;&nbsp;&nbsp;&nbsp;Pobeda.
<BR>&nbsp;&nbsp;&nbsp;&nbsp;&nbsp;Beše li to još koliko juče, prstenovi moji, da bojasmo se hoće li Zajednice biti? Bojasmo se, zar, da će Zajednica samu sebe rastrgnuti raskolima mnogim, zbog zavisti i mržnje koju izazivahu lukavi vragovi sa zvezda?
<BR>&nbsp;&nbsp;&nbsp;&nbsp;&nbsp;Ta sudba grozna može nas stići još, i hiljadu užasa drugih. Ali ne danas. U ovom trenutku oholi tuđini stoje zarobljeni, osvrću se i naprosto ne veruju, sve njihove bogolike alatke su im oduzete, a njihovi pakleni roboti uništeni primitivnim vatrenim cevima naše hrabre milicije.
<BR>&nbsp;&nbsp;&nbsp;&nbsp;&nbsp;Dan sudnji možda se sasvim primakao. Mogao bi se obrušiti na nas u svakom trenutku iz neopraštajućeg neba.
<BR>&nbsp;&nbsp;&nbsp;&nbsp;&nbsp;Ipak, ima oduševljenja. Laknulo nam. Prošlo vreme dvosmislica. Igara prefinjenih, navođenja neosetno na lažne tragove, insinuacija. Nema glume ni spletke. Ifnine kockice su protresene i hitnute. Kotrljaju se upravo sada preko svete zemlje jijoanske. Kad stanu, znaćemo.
<BR>
<BR>&nbsp;&nbsp;&nbsp;&nbsp;&nbsp;Da, drugi prstene moj. U pravu si što ukazuješ na to. Ne oseća svako to naše tužno olakšanje. Neki vide, upravo u ovim nedavnim događajima, povod za nihilizam. Ili priliku da neke stare račune raščiste. Ili da šire bezakonje po ovoj zemlji.
<BR>&nbsp;&nbsp;&nbsp;&nbsp;&nbsp;Jedna bučna manjina - 'Prijatelji Rothena' - zahteva da Ro-kena pustimo na slobodu. Savetuju, štaviše, da se bacimo ničice pred tog boga i da ga molimo za milost.
<BR>&nbsp;&nbsp;&nbsp;&nbsp;&nbsp;Neki drugi zahtevaju da to pobijemo odmah. Sve te naše taoce.
<BR>&nbsp;&nbsp;&nbsp;&nbsp;&nbsp;"Možda zvezdani brod ima neki način da pronađe svoje izgubljene članove", kažu oni. "Možda pomoću moždanih emanacija ili pomoću implanta ugrađenih u telo. Jedini način da budemo sigurni jeste da sameljemo njihove kosti i da prašinu sipamo malo-pomalo u neki krater gde lava ključa i previre!"
<BR>&nbsp;&nbsp;&nbsp;&nbsp;&nbsp;Te i druge nervozne skupine možda bi mislile drugačije, kad bi cela istina bila poznata. Kad bismo samo mi, mudraci, mogli javno saopštiti planove čije izvršenje je već pokrenuto. Ali tajne su, same po sebi, nepoštene. Zato ostajemo mirni.
<BR>&nbsp;&nbsp;&nbsp;&nbsp;&nbsp;A za svih šest naroda naših, imamo poruku, samo ovu.
<BR>&nbsp;&nbsp;&nbsp;&nbsp;&nbsp;Idite kući. Poboljšajte vaše kamuflažne zastore, rešetke i blur-platna. Spremite se, što najbolje možete, za borbu. I za skrivanje, ako bude potrebno.
<BR>&nbsp;&nbsp;&nbsp;&nbsp;&nbsp;Budite pripravni da poginete.
<BR>&nbsp;&nbsp;&nbsp;&nbsp;&nbsp;Nadasve, budite verni svojim komšijama - verni Spisima - verni Jijou.
<BR>&nbsp;&nbsp;&nbsp;&nbsp;&nbsp;I čekajte.
<BR>&nbsp;&nbsp;&nbsp;&nbsp;&nbsp;Naši preživeli hitaju, eno, da šatore obore, da sve stvari od vrednosti spakuju, da sve ranjenike odnesu na nosilima. Deca svih rasa provode jednu svetu miduru na Ledini okupljanja, nastojeći da pronađu i prikupe svaku trunčicu smeća. Avaj, samo tu jednu miduru možemo tradiciji posvetiti. Neće biti svečanog mlevenja i spaljivanja đubreta. Neće krenuti karavan šareni da sanduke, uvezane trakama ukrasnim, odnese dole, sve do mora i brodovlja našeg - a to bi trebalo da bude ono najveselije na svakom Okupljanju.
<BR>&nbsp;&nbsp;&nbsp;&nbsp;&nbsp;Šteta, ogromna.
<BR>&nbsp;&nbsp;&nbsp;&nbsp;&nbsp;Čak i samu razvaljenu stanicu tuđinsku da bismo odneli tako, biće potreban rad mnogih pokolenja, koje će jedan po jedan komad tovariti na leđa magareća. Tom zadatku ne možemo uopšte ni pristupiti dok ova kriza ne prođe. Kad prođe, videćemo. Ako nas bude živih.
<BR>
<BR>&nbsp;&nbsp;&nbsp;&nbsp;&nbsp;Taoce smo odveli, daleko odavde. Karavani odlaze, po šumama i gorama, po stepama, pa i do mora, teku kao potočići razumnog voska, koji nekim svojim najbržim načinom, koji je ipak puzeći spor, pokušavaju pobeći od požara.
<BR>&nbsp;&nbsp;&nbsp;&nbsp;&nbsp;Povlači se čak i samo sunce sa neba. Gorko blistave zvezde prekriše, gle, vilajet nepregledni što se Vaseljena zove. Nama Jijoancima nedohvatan, neprijateljima našim slobodan da krstare kako im volja.
<BR>&nbsp;&nbsp;&nbsp;&nbsp;&nbsp;Nekolicina nas ostaje, kao da smo korenje pustili u ovoj svetoj dolini. Čekamo zvezdoplov.
<BR>&nbsp;&nbsp;&nbsp;&nbsp;&nbsp;Saglasni jesmo li, prstenovi moji? Da se zadržimo blizu Svetog jajeta, najdonjim prstenom našim oslonjeni na ravnu tvrdu stenu? Tu osećamo vibracije, složene, kako se šire iz stene uvis sve do našeg masnog jezgra.
<BR>&nbsp;&nbsp;&nbsp;&nbsp;&nbsp;Da, mnogo je bolje odmarati se ovde nego pentrati se nekim stazama strmim i kamenitim, tegliti ovu matoru hrpu prstenova ka nekakvom prividu bezbednosti.
<BR>&nbsp;&nbsp;&nbsp;&nbsp;&nbsp;Ostaćemo i govorićemo u ime Zajednice, kad sleti onaj veliki brod.
<BR>&nbsp;&nbsp;&nbsp;&nbsp;&nbsp;On dolazi sada, sa urlikom, iz neba zapadnog, iz pravca gde je sunce nedavno pobeglo.
<BR>&nbsp;&nbsp;&nbsp;&nbsp;&nbsp;Zamena dostojna, brod lebdi u gnevu, iz njega kulja blistavost pred kojom bi se svetlo dnevno postideti moralo, on skenira celu dolinu zracima opasno vrelim, koji ispituju, istražuju, prvo razvaljenu crnu kocku ukopanu, a onda okolne predele.
<BR>&nbsp;&nbsp;&nbsp;&nbsp;&nbsp;On traga za onima koje je tu ostavio.
</P></TD></TR></TABLE>
<P class="next">
<A HREF=p117.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
