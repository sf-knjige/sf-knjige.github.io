<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Henrik je sve nešto odugovlačio; nikako da aktivira eksploziv.
<BR>&nbsp;&nbsp;&nbsp;&nbsp;&nbsp;Ovo je, u prvi mah, iznenadilo Saru. Zar nije ova kriza tačno ono o čemu svaki eksplozer sanja? Prilika da izvede svoje "buuum"? Da uništi stvari koje su drugi celoga života gradili?
<BR>&nbsp;&nbsp;&nbsp;&nbsp;&nbsp;Ali Henrik je, zapravo, pokazivao manje odlučnosti nego mnogi drugi građani koji su se u panici ispentrali, čitave gomile njih, na Drvo za sastanke, te noći, posle prolaska plamene kugle koja je drevnu šumu uzdrmala iz temelja. Sa visokih grana pali su dvojica baštovana i jedan šimpanza radnik, i poginuli; desetine drugih su se spasli, ali jedva, iste takve sudbine. Farmeri su bili izvan sebe.
<BR>&nbsp;&nbsp;&nbsp;&nbsp;&nbsp;Izdubljena u ogromnom središnjem čvoru prastarog garu drveta, velika dvorana bila je puna i prepuna ove noći. U nju je došalo maltene svako odraslo razumno biće u domašaju jednog dana brzog hoda. Ljudi su se preznojavali i naprosto odisali vodenom parom, kao vruća pita sa mesom ribe gregorca.
<BR>&nbsp;&nbsp;&nbsp;&nbsp;&nbsp;Bilo je i pripadnika drugih naroda. Većinom su to bili huniški mornari sa bledom krljuštavom kožom i čupavim belim krznom na nogama, zaogrnuti tamnozelenim ogrtačima koji su uštinuti drvenim brošem ispod vazgušne kese što se na grlu huniša naduvava i izduvava. Neki huniši su preko očiju nosili uzdrhtale reuge, radi boljeg tumačenja usključale čorbe ljudskih osećanja.
<BR>&nbsp;&nbsp;&nbsp;&nbsp;&nbsp;Blizu severnog ulaza, gde je bilo manje vlažno, stajalo je mekoliko urskih "majstora". Nervirali su se, trupkali u mestu, nelagodno odmahivali repovima čije su dugačke dlake bile upletene. Sara vide i jednog usamljenog G'Keka, hodočasnika, na čijoj glavi je bila uzdignuta samo jedna stabljika sa okom; a sa te jedne mu je, od silne zabrinutosti, kapao zeleni znoj. Ostale tri očne stabljike savio je i sklonio kao čarape u ladicu, da se ne muče u silnoj galami.
<BR>&nbsp;&nbsp;&nbsp;&nbsp;&nbsp;Izgledalo je da je najpametnije postupio doktor Lorek koji se dobrovoljno javio da ovo veče provede nadzirući ranjenog neznanca.
<BR>&nbsp;&nbsp;&nbsp;&nbsp;&nbsp;Gradski apotekar, Treki Pzora, našao je sistem kako da ga niko ne gazi po najnižem prstenu i po stopalima. Čim bi neko počeo da ga gura, Pzora je ispuštao malu količinu veoma smrdljive pare, i ostali građani, čak i oni najuznemireniji, odmah bi se odmakli.
<BR>&nbsp;&nbsp;&nbsp;&nbsp;&nbsp;Ovakva okupljanja ponavljala su se, nesumnjivo, kad god su ovdašnji narodi videli na nebesima ono čega su se najviše plašili. U ovom istom trenutku ljudska bića su u malom broju, kao posetioci, prisustvovala istim ovakvim masovnim plemenskim skupovima Gheuena, Huniša, pa i Ura koji su na ravnicama ložili ogromne vatre i okupljali se oko njih.
<BR>&nbsp;&nbsp;&nbsp;&nbsp;&nbsp;Veliki mir je naše najveće dostignuće, pomisli Sara. Dostignuće koje će nam, možda, biti priznato kao tekovina kad nam budu sudili. Davno smo okončali dane rata i pokolja.
<BR>&nbsp;&nbsp;&nbsp;&nbsp;&nbsp;Međutim, ogorčenje na ovom noćašnjem skupu bilo je takvo da se do smirenosti, očigledno, moralo još dugo čekati.
<BR>&nbsp;&nbsp;&nbsp;&nbsp;&nbsp;"Sitne popravke?" dernjao se Šaz Lengmur, majstor stolar, sa pozornice koju su normalno koristili za koncerte i pozorišne predstave. "Reč je o tome da sebi uništimo sve ispod linije poplave, pa i branu samu! Pitate koliko će godina trebati da se sva šteta popravi, ako se pokaže da je bila lažna uzbuna? Pitajte koliko će životnih vekova trebati!"
<BR>&nbsp;&nbsp;&nbsp;&nbsp;&nbsp;Trgovci i zanatlije podržaše Langmura povicima; ali su mnogi drugi ljudi, oni u sivoj odeći seljaka, povikali "Sramota!" Iz visine se ovoj galami pridružilo uzbuđeno majmunoliko kričanje. Tradicija je dozvoljavala ovdašnjim šimpanzama da se uspentraju po tapiserijama na spoljašnjim zidovima i da gledaju sastanak kroz proreze za ventilaciju. Nije bilo poznato da li, baš, razumeju, i koliko. Neki su sa uživanjem podržavali svakog govornika koji se mnogo razbesni i zahukće, bez obzira na to šta priča; drugi su podržavali samo jednu stranu u raspravi, opredeljeni sasvim odlučno, kao Sarin otac koji sad potapša drvodelju po leđima.
<BR>&nbsp;&nbsp;&nbsp;&nbsp;&nbsp;Rasprava je trajala, i išla otprilike ovako, već satima. Muškarci i žene su se smenjivali na pozornici, ljutito navodili iz Svetih spisa ili jadikovali nad štetom ako se izvrši miniranje brane; postepeno se nivo dernjave pojačavao, u srazmeri sa sve jačim strahom i nervozom. Povremeno su progovarali i pripadnici drugih rasa. Govorila je Log Biter, 'Gorki Balvan', predvodnica ovdašnjeg gnezda Gheuena, i zalagala se veoma za očuvanje brane Dolo. Ali njena rođaka Logdžema Pond - ime koje bi značilo 'brvna koja su se nagomilala i zaglavila u malom jezeru' - proglasi da je ta brana "kitnjasta nakaza". Te dve ogromne, oklopljene osobe, obe ženke i obe u poodmaklim godinama, stadoše oči u oči i počeše tako vikati jedna na drugu da Sara pomisli da će doći do tuče. Ali voditeljka sastanka, starešina Fru Nestor, stade između njih: mala prilika, ali ljudska, između dve velike, nalik na krabe. Oko glave Fru Nestor bio je omotan reug koji se prelivao umirujućim bojama. Posle nekog vremena obe Gheuenke su uzmakle i smirile se.
<BR>&nbsp;&nbsp;&nbsp;&nbsp;&nbsp;I među slušaocima su se događale slične nevolje. Sari neka žena nagazi na nogu. Neko u blizini se očigledno nije kupao ove nedelje; smrdeo je gore nego Pzorino najgore isparenje. Sara pomisli da se bolje namestila mala Priti, koja je sedela visoko iznad gomile, na prozorskom pragu, zajedno sa nekoliko ljudskih bića premladih da glasaju. Za razliku od drugih šimpanza, Priti je više pazila na svoju otvorenu svesku nego na razvikane govornike. Prstima je potezala donju usnu i proučavala nizove matematičkih složenih izraza.
<BR>&nbsp;&nbsp;&nbsp;&nbsp;&nbsp;Sara joj je zavidela i na tom bekstvu u apstrakcije.
<BR>&nbsp;&nbsp;&nbsp;&nbsp;&nbsp;Jedan od granskih seljaka - dakle, jedan od onih kojima su farme bile u celosti na granama drveća - ustade da govori. Bio je to čovek tamnog tena, ali kose bledožute, namotane ukrug oko ušiju. Zvao se Jop. Stezao je krupne šake, čvornovate od težačkih doživotnih žuljeva.
<BR>&nbsp;&nbsp;&nbsp;&nbsp;&nbsp;"Cicijašenje protiv dalekovidosti!" reče Jop, odbacujući stolareve argumente. "Šta bi ti hteo da sačuvaš? Nekoliko radionica i dokova? Prolazne sitnice koje nam služe za zabavu - papir, na primer, ili vodovod? Koješta! Sve je to koješta! Uboge, malobrojne ugodnosti koje su nam ostavili naši grešni preci, ali da ih zadržimo samo na kratko, da nam budu lakši prvi koraci izgnanstva. U Svetim spisima piše da ništa od toga neće potrajati dugo! Sve će otići u more!"
<BR>&nbsp;&nbsp;&nbsp;&nbsp;&nbsp;Jop se okrete svojim pristalicama, stiskajući sada jednu šaku drugom. "Još u davna vremena planirano je da se ovo uradi, i zakletvu smo dali da to uradimo kad zvezdani brodovi dođu. Zašto bismo, inače, tokom svih ovih godina izdvajali pare za esnaf eksplozera?"
<BR>&nbsp;&nbsp;&nbsp;&nbsp;&nbsp;Sara pogleda ka Henriku i njegovom sinu Jomahu. Ta dvojica su sedela na zadnjem delu platforme. Dečak je nervozu ispoljavao tako što je polako uvrtao svoju kapu. Njegov otac, međutim, ostajao je nepomičan kao kip. Nijednog trenutka nije ništa ni rekao, osim jedne škrte rečenice - da su njegovi eksplozivni naboji spremni.
<BR>&nbsp;&nbsp;&nbsp;&nbsp;&nbsp;Sara je oduvek smatrala da je zanat eksplozera takav da oni moraju neprestano osećati osujećenost. Možda je to jedino tako frustrirajuće zanimanje na celom Jijou. Silne godine priprema, nebrojeni testovi sa eksplozivom u jednoj guduri u brdima - a nikad ništa da se stvarno učini. Zar oni ne priželjkuju da najzad stvarno izvedu veliku eksploziju? Ja bih jedva čekala, da sam na njihovom mestu, pomisli Sara.
<BR>&nbsp;&nbsp;&nbsp;&nbsp;&nbsp;Nekada, davno, sedeli su ona, Lark i malecni dečak Dver u tavanskoj sobici, gledali kako se mesečina preliva preko potmulo uskomešanih voda kod vodeničnog točka, i pričali neodoljivo uzbudljive priče o tome šta bi se sve desilo kad bi Henrik potpalio fitilje. Uživali su u uzdrhtalom kobajagi-užasu dok su pomoću otkucaja svog srca odbrojavali trenutke do velikog - BUUUM!
<BR>&nbsp;&nbsp;&nbsp;&nbsp;&nbsp;Dver je voleo da izvodi zvučne efekte, a naročito eksploziju i zatim plivanje, koje je prikazivao tako što je mlatarao i talasao rukama. Njegovi zvučni efekti bili su praćeni izletanjem mnogobrojnih kapljica pljuvačke iz usta. Onda je Sarin mlađi brat oduševljeno opisivao kako vodeni zid baca ponosne brodove kao trunčice, razbija u paramparče Neloove police za sušenje i juri pravo u njihovu spavaću sobu, usmeren kao pesnica.
<BR>&nbsp;&nbsp;&nbsp;&nbsp;&nbsp;Priču je nastavljao stariji brat, Lark. On je užasavao i oduševljavao mlađu decu prikazujući kako će bujica da otkine tavan njihove kuće i ponese ga ludo kroz šumu garu drveća, i kako će granski farmeri sažaljivo gledati, odozgo, šta se dešava. Zamalo da se zakucaju u ovo drvo! Zamalo u ono! - i svaki put su Sara i Dver panično povikali. Najzad bi oboje skočili i počeli da udaraju starijeg brata po grudima, moleći ga da prestane; a on im se smejao.
<BR>&nbsp;&nbsp;&nbsp;&nbsp;&nbsp;Pa ipak, iako su se i Lark i Dver naizmenično trudili da uplaše nju, uveče bi se oni nemirno prevrtali po krevetu, a Sara bi zaspala mirno. Ponekad je i sanjala o provali brane, ali je tada sebi dočaravala kako ih veliki talas uzima, naprosto, u svoj dlan, nežno. U njenom snu, pena se širila preko vode i najzad je prekrivala celu planetu Jijo, a onda se magično pretvarala u paperjaste, naelektrisane oblake. Na kraju sna njeno telo bilo je lakše od izmaglice, i lišeno svakog straha; letelo je u visine, u noć, a noć je bila zračna od nebrojenih zvezda.
<BR>&nbsp;&nbsp;&nbsp;&nbsp;&nbsp;Mnogo glasova povikalo je sa odobravanjem, i Sara se trže i vrati u sadašnjost. U prvi mah nije znala da li se dernjaju oni koji su za brzu akciju ili oni drugi, rešeni da ne unište stvaralaštvo devet ljudskih pokolenja zbog nečega što su 'samo' videli svojim očima.
<BR>&nbsp;&nbsp;&nbsp;&nbsp;&nbsp;"Nemamo pojma šta smo to videli!" proglasi njen otac, pročešljavajući bradu čvornovatim prstima. "Možemo li biti sigurni da je bio kosmički brod? Možda je meteorit okrznuo našu planetu. Time bi bila objašnjena ona huka i buka."
<BR>&nbsp;&nbsp;&nbsp;&nbsp;&nbsp;Ovu pretpostavku dočekaše podsmešljivim povicima i lupanjem nogama o pod. Nelo požuri da kaže još nešto. "Ali i ako je bio brod, to ne mora značiti da smo otkriveni! Dolazli su brodovi i ranije, i odlazili; na primer, oni loptasti, brodovi Zanga, koji su samo usisali izvesnu količinu vode iz mora. Zar smo tada šta srušili? Zar su starija plemena srušila svu svoju imovinu kad smo mi, ljudi, došli? Kako znamo da ovo nije još jedan šunjalački brod i da nije doneo sedmu rasu izgnanika, koja će nam se pridružiti na Jijou?"
<BR>&nbsp;&nbsp;&nbsp;&nbsp;&nbsp;Jop frknu podsmešljivo.
<BR>&nbsp;&nbsp;&nbsp;&nbsp;&nbsp;"Dozvolite mi da podsetim učenog proizvođača hartije: šunjalački brodovi se zovu tako zato što dolaze krišom! Noću, ispod oblaka, krivudaju oko planinskih vrhova. Ovaj se nije tako potrudio, nego se zaleteo pravo na Livadu okupljanja, nadomak Jajeta, i to baš u vreme kad su tamo podignuti paviljoni, kad je okupljanje u toku. U vreme kad se tamo nalaze i glavni mudraci šest naroda."
<BR>&nbsp;&nbsp;&nbsp;&nbsp;&nbsp;"Tako je!" povika Nelo. "Mudraci koji sada već vrlo dobro znaju šta se dešava. Kad bi oni smatrali da je potrebno, javili bi svima, pomoću radio-veze..."
<BR>&nbsp;&nbsp;&nbsp;&nbsp;&nbsp;"Radio?" prekide ga Jop. "Je l' ti to ozbiljno? Nebrojeno puta su nas mudraci upozorili da u radio-veze ne smemo imati poverenja. Kad nastupi kriza, upravo radio-vezom ćemo ponajpre privući pažnju na sebe! Osim toga", reče Jop, i načini značajnu pauzu, "osim toga... možda postoji jedan drugi, daleko strašniji razlog što nismo čuli ništa na radiju."
<BR>&nbsp;&nbsp;&nbsp;&nbsp;&nbsp;Zaćutao je i pustio da implikacije ovih reči utonu. Tu i tamo su se ljudi oglašavali prigušenim uzvicima brige i straha. Gotovo svako od prisutnih imao je nekog rođaka ili bliskog prijatelja na hodočašću ove godine.
<BR>&nbsp;&nbsp;&nbsp;&nbsp;&nbsp;Lark, Dver, da li ste bezbedni vas dvojica? - upita se Sara zabrinuto. Hoću li vas ikada više videti?
<BR>&nbsp;&nbsp;&nbsp;&nbsp;&nbsp;"Tradicija je da o ovome odlučuje svaka zajednica zasebno. Zar da izbegavamo svoju obavezu, sad kad su naši mili i dragi možda platili cenu daleko veću nego što je nekoliko zgrada i jedna smrdljiva brana?"
<BR>&nbsp;&nbsp;&nbsp;&nbsp;&nbsp;Zanatlije i radnici povikaše ogorčeno protiv ovoga, ali ih nadjača talas vike Jopovih pristalica. "Mir!" povika Fru Nestor cijukavo i žalosno, ali se njen glas izgubi u opštem urnebesu. Jop i njegovi saveznici počeše vikati da se glasa.
<BR>&nbsp;&nbsp;&nbsp;&nbsp;&nbsp;"Hoćemo za-kon! Hoćemo za-kon!"
<BR>&nbsp;&nbsp;&nbsp;&nbsp;&nbsp;Nestorova podiže obe šake, na taj način zahtevajući red i mir. Jasno se videlo da se plaši uništenja grada - da ne želi da se ovaj gradić svede na poljoprivredno seoce koje će biti bogato svojom pobožnošću i ničim drugim. "Ima li iko drugi nešto da kaže?"
<BR>&nbsp;&nbsp;&nbsp;&nbsp;&nbsp;Nelo zakorači napred da nešto kaže, ali odustade: naprosto se sparušio pod naletom mnogobrojnih podrugljivih uzvika iz publike. Pa, zar se ikada tako postupalo prema jednom hartijašu? Ko je to ikad video? Sara je osećala koliko je njen otac ovde ponižen i uvređen. Pomišljala je da će još mnogo gore biti kad njegova voljena radionica padne pod naletom pobesnelih voda.
<BR>&nbsp;&nbsp;&nbsp;&nbsp;&nbsp;Čudna misao javi se Sari: treba li otići krišom do one stare tavanske sobice, sakriti se tamo i čekati nalet poplave? Ko je dao tačno proročanstvo, Dver ili Lark? Ili su bile tačnije one slike iz njenih snova? Možda je sad prilika, prva i poslednja u životu, da se to sazna.
<BR>&nbsp;&nbsp;&nbsp;&nbsp;&nbsp;Krenuli su novi ritmični povici "Hoćemo zakon", ali su se brzo stišali jer se iz gomile bledih huniških mornara izdvojila jedna nova osoba i krenula prema pozornici. Bila je to prilika nalik na kentaura, sa dugačkim, žilavim telom obučenim u tačkasti somot. Ta osoba imala je dve kratke, zdepaste ruke bez pleća i jak zmijast vrat. Glava je bila izdužena prema napred, šiljasta, i imala je tri crna oka raspoređena oko usta, dva jednaka, a jedno oko bez kapaka, sagrađeno od ravnih faceta. Usta ove osobe bila su trouglasta. Sara prepoznade ovu Urkinju: dolazila je već nekoliko puta u Dolo, kupovala komadiće stakla i metala, prodavala jednostavne bujurske alatke izvađene iz ruševina. Urkinja je koračala obazrivo, kao da se plaši da bi mogla kopitima da se spotakne o grube daske poda. Jednu ruku držala je podignutu, tako da se mogla nazreti plavičasta kesa za razmnožavanje, ispod miške; u urskom društvu taj gest mogao je značiti nešto drugo, ali ovde je bio samo zahtev da dobije reč, što je Fru Nestor shvatila i jednim naklonom odobrila.
<BR>&nbsp;&nbsp;&nbsp;&nbsp;&nbsp;Sara začu jedno dobacivanje "njiiiiha!" iz redova ljudi; uvredljivi zaostatak iz onih vremena kad su novopridošla ljudska plemena vodila sa urima ratove oko teritorije i časti. Urkinja je uvredu možda čula, a možda ne, ali reagovala nije. Držala se dobro, za mladu urkinju u čijoj se samo jednoj vreći za muževe mrdao mali stanar. Okružena tako brojnim ljudskim bićima, Urkinja nije mogla koristiti ravničarsku varijantu galaktičkog drugog jezika; progovorila je angliskim, što joj, zbog rascepljene gornje usne, nije bilo lako.
<BR>&nbsp;&nbsp;&nbsp;&nbsp;&nbsp;"Nožete ne zvati Ulgor. Hvala van na ljuvaznon ponašanju, koje je vlagoslov za Šest naroda. Želim samo postavljati pitanja o stvarina o kojina se večeras raspravlja. Evo nog prvog pitanja.
<BR>&nbsp;&nbsp;&nbsp;&nbsp;&nbsp;Nije li najvolje da o tin stvarina odlučuju naši nudraci? Zašto ne vi oni, naši velikani, zaključili da li je došlo sudnje vrene?"
<BR>&nbsp;&nbsp;&nbsp;&nbsp;&nbsp;Trudeći se do preteranosti da pokaže da je učtiv i strpljiv, Jop odgovori: "Učena susetko, Spisi traže od svakog sela da deluje samostalno i da izbriše sve tragove koji bi mogli biti viđeni sa neba! Naređenje je jednostavno. Nema šta mnogo da se odlučuje. Osim toga", zaključi Jop, "nema ni vremena da se čeka mišljenje naših mudrih. Oni su svi daleko odavde, na Okupljanju."
<BR>&nbsp;&nbsp;&nbsp;&nbsp;&nbsp;"Oprosti", reče Ulgor, povijajući prednje noge i vrat kao balerina u naklonu. "Nisu svi. Nekoliko njih ostalo je u Vivlosu, u Dvorani knjiga, gde i stanuju, zar ne?"
<BR>&nbsp;&nbsp;&nbsp;&nbsp;&nbsp;Ljudi se počeše zgledati zbunjeno. Fru Nestor povika: "Dvorana knjiga, u Biblosu! Dabome. Ali i to je daleko, mnogo dana plovidbe čamcem."
<BR>&nbsp;&nbsp;&nbsp;&nbsp;&nbsp;Ulgor izvede opet isti naklon i opet se usprotivi. "A ja san, međutin, čula da sa najvišeg drveta u Dolou neko može pogledati preko nočvare živog peska i videti staklene litice koje se nad Vivlos nadnose."
<BR>&nbsp;&nbsp;&nbsp;&nbsp;&nbsp;"Može sa dobrim teleskopom", potvrdi Jop, zabrinut da će zbog ovakvih priča popustiti zahuktanost i strastvenost gomile. "Ali ne vidim od kakve bi koris..."
<BR>&nbsp;&nbsp;&nbsp;&nbsp;&nbsp;"Vatra!"
<BR>&nbsp;&nbsp;&nbsp;&nbsp;&nbsp;Lica se okrenuše ka Sari, koja je ovo dreknula iako se misao još nije sasvim uobličila u njenoj glavi.
<BR>&nbsp;&nbsp;&nbsp;&nbsp;&nbsp;"Videli bismo vatru, ako biblioteka gori!"
<BR>&nbsp;&nbsp;&nbsp;&nbsp;&nbsp;Gomila oko nje poče gunđati. Sara objasni. "Svi znate da sam ja nekada radila u Biblosu. Oni tamo imaju, kao i svi mi, plan za slučaj da budemo otkriveni. Ako mudraci narede, bibliotekari će odneti iz grada onoliko knjiga koliko najviše mogu, a sve ostale će spaliti."
<BR>&nbsp;&nbsp;&nbsp;&nbsp;&nbsp;Na ovo, zavlada tmurno ćutanje. Razlupati branu u Dolou, to je jedna stvar, ali gubitak Biblosa značio bi da je zaista svemu kraj. Nijedno drugo mesto nije od tako središnjeg značaja za ljudsko postojanje na planeti Jijo.
<BR>&nbsp;&nbsp;&nbsp;&nbsp;&nbsp;"Kad izgori, oni imaju poslednju dužnost, a to je da eksplozivom raznesu stubove koji drže kameni krov, da bi se krov srušio na pepeo. Ulgor je dobro rekla. Tako veliku promenu mi bismo videli, naročito u ovom trenutku, kad Loocen izlazi."
<BR>&nbsp;&nbsp;&nbsp;&nbsp;&nbsp;Fru Nestor zapovedi kratko. "Neko da ode gore i pogleda!"
<BR>&nbsp;&nbsp;&nbsp;&nbsp;&nbsp;Nekoliko dečaka skoči na noge. Začas su projurili kroz prozore. Za njima pođe kolona šimpanza koji su huktali i uzvikivali. Gomila ljudi ostade da čeka. Širilo se nervozno mrmljanje. Sari je bilo neprijatno pod tolikim pogledima, pa zato pogleda u pod.
<BR>&nbsp;&nbsp;&nbsp;&nbsp;&nbsp;Ovako bi Lark postupio, pomisli ona. U poslednji čas bi nastupio na sastanku, ali energično, i dalje bi bilo kako on hoće. Prinudio bi prisutne da stupe u dejstvo. I Jošu je bio tako impulsivan, sve dok ga bolest nije obuzela, u onim poslednjim nedeljama...
<BR>&nbsp;&nbsp;&nbsp;&nbsp;&nbsp;Kvrgavi prsti uhvatiše Sarine, zaustaviše sumorno kruženje misli u njenoj glavi. Ona diže pogled i vide da je Nelo ostario tokom poslednjeg sata. Sudbina njegove voljene radionice zavisila je sada od vesti odozgo.
<BR>&nbsp;&nbsp;&nbsp;&nbsp;&nbsp;Proticale su spore dure, a Sara je tek postepeno shvatala punu težinu onih reči koje je sama izgovorila.
<BR>&nbsp;&nbsp;&nbsp;&nbsp;&nbsp;Biblos.
<BR>&nbsp;&nbsp;&nbsp;&nbsp;&nbsp;Dvorana knjiga.
<BR>&nbsp;&nbsp;&nbsp;&nbsp;&nbsp;Bila je jednom velika vatra tamo, i posledice su bile užasne. Pa ipak, i ono što je preostalo bilo je dovoljno da posluži kao najveći doprinos ljudskog roda Zajednici i kao povod za zavist i divljenje među drugim rasama.
<BR>&nbsp;&nbsp;&nbsp;&nbsp;&nbsp;Šta će od nas biti, pomisli Sara, ako knjige nestanu? Hoćemo li postati pravi pastoralci? Skupljači, koji će živeti samo od ostataka koje uspeju pronaći u drevnim bujurskim ruševinama? Hoćemo li svi postati poljoprivrednici?
<BR>&nbsp;&nbsp;&nbsp;&nbsp;&nbsp;Tako su izgledale sve ostale rase na Jijou, svih pet, kad su ljudi stigli. Bile su to primitivne rase, stalno u međusobnom gloženju, a njihova zajednica dejstvovala je slabo ili nikako. Ljudski rod uveo je nove običaje, promenio pravila, a nekoliko pokolenja kasnije dogodila se promena slična, ali još veća, zbog dolaska Jajeta.
<BR>&nbsp;&nbsp;&nbsp;&nbsp;&nbsp;A sad, da li ćemo sad kliziti još brže nizbrdo? - upita se Sara. Zar ćemo izgubiti i ono nekoliko preostalih uspomena koje nas podsećaju na to da smo nekada krstarili galaksijom? Hoćemo li odbacivati posle knjiga i alate, odeću, najzad postati kao glaveri? Čisti 'blaženi nišči duhom'?
<BR>&nbsp;&nbsp;&nbsp;&nbsp;&nbsp;Po Spisima, to je jedna putanja do spasa. Mnogi, kao ovaj Jop, veruju u to.
<BR>&nbsp;&nbsp;&nbsp;&nbsp;&nbsp;Sara pokuša da smisli kako bi mogla zadržati neku nadu čak i ako stigne glas da se u noći vidi stub vatre i prašine. Knjige se iz Biblosa i pozajmljuju, zato ih uvek ima na stotine u drugim, pa i vrlo udaljenim naseljima.
<BR>&nbsp;&nbsp;&nbsp;&nbsp;&nbsp;Ali tekstovi iz Sarine uže struke retko kad odlaze sa svojih prašnjavih polica. Hilbert. Zomerfeld. Viten i Tang. Eliahu... Prezimena umnih ljudi, ljudi koje je Sara vrlo dobro upoznala, iako su ih delili vekovi i parseci. Bila je to prisnost čistih, maltene savršenih misli. Izgoreće baš oni. Jedini primerci. U poslednje vreme njena istraživanja skrenula su u neke druge prostore - u haotične plime i oseke jezika - ali matematiku je i dalje smatrala za svoj dom. Oduvek joj se činilo da te knjige imaju glasove koji su prepuni duševnog života. Sad se plašila da će kroz koji trenutak primiti vest da ih više nema.
<BR>&nbsp;&nbsp;&nbsp;&nbsp;&nbsp;Onda joj najednom pade na um sasvim druga misao, neočekivana, koja nalete na njen jad i odlete rikošetirajući pod sasvim novim uglom.
<BR>&nbsp;&nbsp;&nbsp;&nbsp;&nbsp;Ako su Galaktici zaista došli, pomisli ona, šta mari ako izgori nekoliko hiljada papirnih knjiga? To što će oni nama suditi zbog krivica naših predaka, dobro, to se ne može izbeći. Ali u međuvremenu, dok smo u njihovim brodovima...
<BR>&nbsp;&nbsp;&nbsp;&nbsp;&nbsp;Naravno da bi tamo mogla posećivati sasvim drugačije vrste biblioteka. Jer tamo postoji ona biblioteka koja se uzdiže neizmerno visoko nad ono malo jada u Biblosu, onako kako sunce svojim bleštanjem nadmašuje sveću. Kakva bi to prilika bila! pomisli Sara. Ako i budemo, svi mi, uskoro uhapšeni, ako budemo u rukama galaktičkih gospodara migracije, ako nas pošalju na neki svet koji je robijašnica, ipak, ne mogu nam valjda oduzeti pravo na čitanje!
<BR>&nbsp;&nbsp;&nbsp;&nbsp;&nbsp;U izveštajima o starim vremenima često je nailazila na opise kako čovek može da "uđe" u kompjuterske "baze podataka", i tamo da pliva kroz znanje kao riba kroz toplo more, tako da mu znanje ispuni svaku poru i čitav um. Da se čovek vija i vijori kroz oblake mudrosti.
<BR>&nbsp;&nbsp;&nbsp;&nbsp;&nbsp;Mogla bih doznati da li je moj rad originalan! Ili su neki drugi uradili isti posao pre mene, deset miliona puta, uvek ispočetka, tokom milijardu godina galaktičke kulture.
<BR>&nbsp;&nbsp;&nbsp;&nbsp;&nbsp;Za ove misli imala je utisak da su, u isti mah, i drske i ponizne. A velikih zvezdanih brodova se plašila i sad jednako kao i ranije. I ostade njena molitva: daj Bože da je sve bilo samo greška, ili pad meteorita, ili neka opsena.
<BR>&nbsp;&nbsp;&nbsp;&nbsp;&nbsp;Međutim u jednom, buntovničkom kutku njene svesti ostade uskomešana nova glad, probuđena.
<BR>&nbsp;&nbsp;&nbsp;&nbsp;&nbsp;Eh, kad bi samo...
<BR>&nbsp;&nbsp;&nbsp;&nbsp;&nbsp;Misao se slomi, naletevši na prepreku. Jer daleko u visinama jedan dečak je promolio glavu kroz uzani, uspravno prosečeni prozor i povikao, viseći onako naglavačke: "Nema požara!"
<BR>&nbsp;&nbsp;&nbsp;&nbsp;&nbsp;Kroz druge otvore počeše izvirivati i drugi dečaci, hitajući svaki da vikne tu istu poruku. I šimpanze počeše silaziti i svojim kricima ispunjavati prepunu dvoranu za sastanke. Onda stiže glas:
<BR>&nbsp;&nbsp;&nbsp;&nbsp;&nbsp;"Požara nema - kameni krov još stoji!"
<BR>&nbsp;&nbsp;&nbsp;&nbsp;&nbsp;Stari Henrik ustade i progovori samo jednu jedinu reč okupljenim starešinama, a onda ode; njegov sin, za njim. U brbljanju uzbuđene gomile Sara nije mogla čuti šta je rekao, ali je to pročitala u odlučnom izrazu na licu eksplozera i u presudnim pokretima njegovih usana. "Čekaćemo!"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
