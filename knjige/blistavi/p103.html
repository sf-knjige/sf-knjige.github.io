<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Urunthai ratnice vole da putuju sa malo tereta, a velikom brzinom. U ovom slučaju, nastojale su da magarce ne opterete više nego što je neophodno. Društvo Urunthai takođe veruje u Stazu iskupljenja - i zato ne voli knjige.
<BR>&nbsp;&nbsp;&nbsp;&nbsp;&nbsp;Bibliotekari nisu imali nikakvu priliku.
<BR>&nbsp;&nbsp;&nbsp;&nbsp;&nbsp;Pa ipak, trio naših sivo obučenih arhivista očajnički se protivio videći lomaču naloženu u pozno popodne. Dvoje ljudi i jedan šimpanza, njihov pomoćnik. Očajnički su trzali konopce kojima su ih Urkinje vezale, preklinjali su, zapomagali, pokušavali da se bace preko voskom zapečaćenih sanduka koje su uspeli da dopreme bezbedno... dovde.
<BR>&nbsp;&nbsp;&nbsp;&nbsp;&nbsp;Konopci su odoleli, i to je bibliotekarima spaslo život. Ratnice Urunthaija, pod ratnim bojama, sa zapetim arbalestima u rukama, ne bi ni trena oklevale da pobiju skupinicu 'mekanih' gajitelja teksta.
<BR>&nbsp;&nbsp;&nbsp;&nbsp;&nbsp;"Vi vatru volite?" zadirkivala ih je jedna Urkinja na angliskom jeziku, sa vrlo jakim izobličenjima u govoru. "Vatra pročisti. Sagori sve što ne valja. Može tako i neso. Ljudsko neso, gori lepo."
<BR>&nbsp;&nbsp;&nbsp;&nbsp;&nbsp;Bibilotekari su, na kraju, u bezglasnim suzama gledali kako plamen liže po vosku, kako se drveni sanduci rasprskavaju, kako iznutra ispadaju čitavi slapovi knjiga koje lepršaju i trepere kao umiruće ptice. Papirne stranice planu kao kratkotrajni meteori i ispuste u dim svu mudrost koja je na njima bila mastilom napisana i tako preživela vekove.
<BR>&nbsp;&nbsp;&nbsp;&nbsp;&nbsp;Sari je bilo drago što Lark i Nelo nisu mogli gledati ovo.
<BR>&nbsp;&nbsp;&nbsp;&nbsp;&nbsp;Bilo je i mnogo kopija, pomisli ona. Pravljene su za vreme Velikog štampanja, a i kasnije. Možda ovo nije toliko katastrofalno kao što izgleda.
<BR>&nbsp;&nbsp;&nbsp;&nbsp;&nbsp;Ali koliko će dugo i ti duplikati moći da opstanu u ovoj vrsti epohe, gde mnoštvo raznih samoproglašenih sekta kreće u nekakve svoje krstaške ratove, svaka sekta uverena da se dočepala prave istine i da sad ima monopol na nju?
<BR>&nbsp;&nbsp;&nbsp;&nbsp;&nbsp;Čak i ako zvezdani bogovi ne razbiju Biblos i ako ne prinude eksplozere da to urade umesto njih, pomisli ona, fanatici kao Jop i Urkaču postajaće sve brojniji i sve odvažniji. Tkivo društva se raspliće.
<BR>&nbsp;&nbsp;&nbsp;&nbsp;&nbsp;Kao da sudbina hoće da potvrdi tačnost ove njene misli, pred zalazak sunca dođe do logora odred Jopovih drugara: desetak ljudi tvrdog izgleda, opremljenih lukovima i strelama, i mačevima. Žeđ su utolili na oazi, a nijednog trenutka nisu svi okrenuli leđa ratnicama Urkinjama; zadovoljno su gledali vatru na kojoj su dogorevale poslednje knjige.
<BR>&nbsp;&nbsp;&nbsp;&nbsp;&nbsp;Te dve skupine imaju zajedničku svrhu, pomisli Sara. Okončanje svih književnih 'taština'. Svrgavanje sadašnjih mudraca. Bukvalnije ispunjavanje onoga što piše u Spisima.
<BR>&nbsp;&nbsp;&nbsp;&nbsp;&nbsp;Kasnije, kad svi budemo čvrsto na Stazi, pomisli ona, opet ćemo jedni drugima praviti zasede i pokolje, da se vidi ko je glavna grabljivica. Ko je na vrhu, dok cela piramida polako tone ka Iskupljenju, ka životinjskom stanju, reče ona sebi.
<BR>&nbsp;&nbsp;&nbsp;&nbsp;&nbsp;Ostatak lomače knjiga se urušio u sebe, poleteli su snopovi varnica, svijenih ostataka papira i pepela koje dohvati vazdušna struje, zavrte i ponese. Neznanac, koji je stajao pored Sare, uhvati jedan takav otpadak hartije i zagleda se u njega kao da pokušava pročitati šta je tu nekad pisalo. Možda uviđajući da su ti leteći komadići pepela i hartije na neki dirljiv način slični njemu: rečitost je velika bila, bila pa prošla, od magije govora ništa ne ostade.
<BR>&nbsp;&nbsp;&nbsp;&nbsp;&nbsp;Nisu samo bibliotekari posmatrali lomaču očajno, sa trakama čađi i suza na licu. Jedan mladi par huniških hodočasnika, spareni mužjak i ženka, držali su se čvrsto u zagrljaju i mumlali pogrebnu žalopojku, kao da srčana bodlja voljenog bića leži u prljavom pepelu i žaru. Nekoliko Gheuena je zurilo sa držanjem kao da su veoma razočarani, kao i - ovo treba da zapamtimo, pomisli Sara - i nekoliko Urkinja trgovkinja.
<BR>&nbsp;&nbsp;&nbsp;&nbsp;&nbsp;Smrad dima podsećao ju je na mrak. Na onu vrstu mraka koja ne prestaje u zoru.
<BR>&nbsp;&nbsp;&nbsp;&nbsp;&nbsp;"Slušaj ovamo, svi! Malo pažje, molim! Ovo je plan."
<BR>&nbsp;&nbsp;&nbsp;&nbsp;&nbsp;Rekao je to Jop, prekidajući sumornu tišinu u logoru. Četvoro su prišli zarobljenicima: Jop, Urkaču, Ulgor i jedan sumoran, ućutan čovek čiji su grubo lice i kremen-tvrdoća činili da izgleda maltene kao neka sasvim druga živa vrsta, kao da uopšte nije srodnik blagih, knjiških ljudi iz biblioteke. Čak i ratnice društva Urunthai ophodile su se prema tom čoveku sa, doduše mrzovoljnim, poštovanjem. Našarane ratnice hitrim korakom su mu se sklanjale s puta. Sari se učini nekako poznat.
<BR>&nbsp;&nbsp;&nbsp;&nbsp;&nbsp;"Krećemo odavde podeljeni u dve skupine", nastavi Jop. "Veća skupina produžiće ka Močvari slanog kopita. Ako ijedan odred milicije sazna za ovaj napad i ako im bude volja da nas jure, prvo će nas tamo potražiti, pa, prema tome, neki od vas mogu biti 'spaseni' kroz jedno nedelju-dve. To će nama biti prihvatljivo.
<BR>&nbsp;&nbsp;&nbsp;&nbsp;&nbsp;Manja skupina kretaće se brže. Ljudska bića jahaće na magarcima, koji će se ispod njih menjati približno po jednom na svakih pola midure. Nemoj neko da napravi probleme ili slučajno da pomisli da se u mraku odšunja nekud. Uruntajke odlično prate tragove, nećete daleko stići. Pitanja?"
<BR>&nbsp;&nbsp;&nbsp;&nbsp;&nbsp;Pošto niko nije progovorio, Jop žestokim pokretom uperi prst u Neznanca. "Ti. Onamo." Pokretom ruke pokaza mu da pređe na mesto gde su najveći, najjači magarci stajali, vezani u kolonu po jedan, nedaleko od oaze.
<BR>&nbsp;&nbsp;&nbsp;&nbsp;&nbsp;Neznanac je oklevao. Pogledao je Saru.
<BR>&nbsp;&nbsp;&nbsp;&nbsp;&nbsp;"U redu je. Može i ona. Da nam se ne razboli talac, a?" Jop se okrete Sari. "Pretpostavljam da ćeš ti biti voljna da ga neguješ još neko vreme."
<BR>&nbsp;&nbsp;&nbsp;&nbsp;&nbsp;"Ako mogu poneti i moje vreće. I ako mogu da povedem i moju Priti, naravno."
<BR>&nbsp;&nbsp;&nbsp;&nbsp;&nbsp;Četvoro vođa počeše nešto da mrmljaju između sebe. Urkaču je šištala, bunila se, ali je Ulgor stala na stranu ljudskih bića, iako je to značilo da će se morati odreći jednog dela plena opljačkanog od karavanskih trgovaca. Ubrzo svu robu sa dva magarca baciše na zemlju, da bi se napravilo mesta.
<BR>&nbsp;&nbsp;&nbsp;&nbsp;&nbsp;Nova rasprava je izbila kad je Neznanac pojahao životinju koju su mu dodelili. Nogama je maltene dodirivao zemlju i sa jedne i sa druge strane. U rukama je zadržao dulcimer i nije ga hteo predati. Urkaču je prezrivo frktala, ali se na kraju pomirila i sa tim.
<BR>&nbsp;&nbsp;&nbsp;&nbsp;&nbsp;I Sara se našla navrh jednog robusnog magarca. Odatle je gledala kako onaj čovek tvrda lica pravi pokrete ka eksplozeru Kurtu koji je, sa svojim nećakom, sedeo i smireno posmatrao razvoj događaja.
<BR>&nbsp;&nbsp;&nbsp;&nbsp;&nbsp;"A ti, vojvodo od eksplozija", reče Jop Kurtu uz naklon pun poštovanja, "bojim se da postoje neka pitanja koja moji prijatelji žele postaviti, ali ovo nije mesto ne kome bismo te hteli ubeđivati da odgovoriš."
<BR>&nbsp;&nbsp;&nbsp;&nbsp;&nbsp;Kao da nije čuo ovu nagoveštenu pretnju, sedobradi čovek iz grada Tareka ponese svoju veliku torbu do kolone magaraca. U korak za njim išao je Jomah. Dve urske ratnice se pokrenuše kao da bi htele uzeti torbu, ali Kurt progovori tiho, hrapavim glasom.
<BR>&nbsp;&nbsp;&nbsp;&nbsp;&nbsp;"Sadržina je... osetljiva."
<BR>&nbsp;&nbsp;&nbsp;&nbsp;&nbsp;Uzmakoše. Niko mu se ne umeša u posao: Kurt sam odabra životinju koju će jahati, sav teret sa nje pobaca na zemlju, a priveza svoj teški ranac.
<BR>&nbsp;&nbsp;&nbsp;&nbsp;&nbsp;Preostali deo 'brze skupine' bio je sačinjen od podjednakog broja ljudskih radikala i urskih Urunthai ratnica. Muškarci su, na magarcima, izgledali maltene isto onoliko trapavo kao Neznanac, štaviše, videlo se da se osećaju još nelagodnije nego on. Mnogima je ovo sigurno bilo prvo jahanje.
<BR>&nbsp;&nbsp;&nbsp;&nbsp;&nbsp;"Ti ne dolaziš?" upita Sara Jopa.
<BR>&nbsp;&nbsp;&nbsp;&nbsp;&nbsp;"Predugo sam bio odsutan sa moje farme", odgovori on. "Osim toga, imam neki nedovršen posao u Dolou. Oko izvesne brane treba da se potrudimo, što pre to bolje."
<BR>&nbsp;&nbsp;&nbsp;&nbsp;&nbsp;Sara trže glavu, ali ne zbog ove Jopove izjave o rušilačkim namerama nego zato što je primetila, pored Jopovog ramena, nešto: niz mehurića koji se uzdižu do površine bare.
<BR>&nbsp;&nbsp;&nbsp;&nbsp;&nbsp;Blejd, pomisli ona. Još je ispod vode. I sluša sve ovo!
<BR>&nbsp;&nbsp;&nbsp;&nbsp;&nbsp;"Ništa ne brini, curo", reče Jop umirujućim tonom, pogrešno tumačeći kratkotrajni izraz ošamućenosti na njenom licu. "Paziću da tvoj tata pobegne pre nego što ta prokleta stvar bude razneta u komade."
<BR>&nbsp;&nbsp;&nbsp;&nbsp;&nbsp;Pre nego što je Sara mogla odgovoriti, Urkaču reče: "Već je (odavno) vreme da se prestane sa odugovlačenjem i stupi u dejstvo! Krenimo!"
<BR>&nbsp;&nbsp;&nbsp;&nbsp;&nbsp;Zamahom jednog od svoja dva repa ona ošinu po sapima magarca na čelu kolone, i on krenu napred. Pođe cela kolona, klimajući se i gurajući.
<BR>&nbsp;&nbsp;&nbsp;&nbsp;&nbsp;Najednom Sara skliznu sa sedla i stade na zemlju čvrsto, raskoračeno; njen magarac zbunjeno stade, i uskoro, uz dosta tiskanja i nesnalaženja koje se širilo i prema početku i prema kraju kolone, stadoše svi. Zbog te gužve, jedan od onih robusnih ljudi smandrljao se na tlo, na šta su neke Urunthajke zafrktale podsmešljivo.
<BR>&nbsp;&nbsp;&nbsp;&nbsp;&nbsp;"Ne!" reče Sara natmureno, tvrdo rešena. "Prvo hoću da znam kuda idemo."
<BR>&nbsp;&nbsp;&nbsp;&nbsp;&nbsp;Jop joj tiho reče: "Gospođice Sara, molim te. To ne znam čak ni ja..."
<BR>&nbsp;&nbsp;&nbsp;&nbsp;&nbsp;Zaćuta i pogleda nervozno pored nje. Prilazio je lovac kamenitog pogleda.
<BR>&nbsp;&nbsp;&nbsp;&nbsp;&nbsp;"U čemu je problem?" Glas dubok, ali čudnovato kultivisan, za tako grub izgled. Sara se zagleda u njegove postojane sive oči.
<BR>&nbsp;&nbsp;&nbsp;&nbsp;&nbsp;"Ne jašem dok mi ne kažete kuda idemo."
<BR>&nbsp;&nbsp;&nbsp;&nbsp;&nbsp;Lovac uzvi jednu obrvu. "Mogli bismo te vezati, pa da te magarac nosi."
<BR>&nbsp;&nbsp;&nbsp;&nbsp;&nbsp;Sara se nasmeja. "Ovo su mali magarci, jedva nose i voljnog jahača. Teško bi nosili jahača koji se bacaka i nastoji da im naruši ravnotežu. A ako me vežete kao vreću, mogla bi mi se polomiti rebra od truckanja."
<BR>&nbsp;&nbsp;&nbsp;&nbsp;&nbsp;"Pa možda smo mi spremni da to rizikujemo", poče on, ali zaćuta i namršti se, jer sad su i Neznanac, Kurt i Priti sjahali i sve troje prekrstili ruke na prsima.
<BR>&nbsp;&nbsp;&nbsp;&nbsp;&nbsp;Ratnik uzdahnu. "Zašto bi tebi bilo važno to da unapred znaš kuda idemo?"
<BR>&nbsp;&nbsp;&nbsp;&nbsp;&nbsp;Što je više govorio, sve je poznatije njegov govor zvučao. Sara zaključi da ga svakako poznaje od ranije, od nekud.
<BR>&nbsp;&nbsp;&nbsp;&nbsp;&nbsp;"Mom štićeniku potrebna je medicinska pomoć. Do danas smo uspevali da sprečimo infekciju, zahvaljujući naročitim melemima koje proizvodi naš apotekar, Treki, koji se zove Pzora. Pošto niste predvideli da u 'brzoj skupini' budu i dvokolice koje bi mogle njega nositi, moramo zatražiti od Pzore da pripremi veću količinu, koju bismo mogli poneti sa sobom."
<BR>&nbsp;&nbsp;&nbsp;&nbsp;&nbsp;Čovek klimnu glavom. "To se može srediti." Mahnu Neznancu da ode kod Pzore.
<BR>&nbsp;&nbsp;&nbsp;&nbsp;&nbsp;Svemirski putnik sa glave odlepi reuga koga je, u poslednje vreme, nosio umesto zavoja. Zato sad odjednom postade vidljiva zjapeća rana na njegovoj glavi. Videći kolika je to rupa, nekoliko pustinjskih ljudi zašišta i poče rukama praviti sujeverne pokrete za teranje 'zle sreće' od sebe. Neznančev i Pzorin reug spetljaše se u jednu pomešanu loptu; to njihovo spajanje imalo je za svrhu razmenu enzima. Neznanac se obrati Trekiju hitrim lepršanjem šaka - Sari se učini da je čula da je nešto malo, vrlo tiho, i zapevao - a onda se sagnuo i podmetnuo glavu pred Trekija da bi rana bila opet očišćena i obrađena.
<BR>&nbsp;&nbsp;&nbsp;&nbsp;&nbsp;Ona opet progovori.
<BR>&nbsp;&nbsp;&nbsp;&nbsp;&nbsp;"Osim toga, melemi koje Pzora pripremi mogu da se održe u upotrebljivom stanju samo nekoliko dana, zato bi dobro bilo da nas povedete na neko mesto gde postoji drugi majstor farmacije; inače biste mogli imati beskorisnog taoca. Zvezdani bogovi neće mnogo platiti za mrtvaca, bez obzira na to da li im je prijatelj ili neprijatelj."
<BR>&nbsp;&nbsp;&nbsp;&nbsp;&nbsp;Odmetnik ju je nekoliko dugih trenutaka gledao netremičnim, procenjivačkim pogledom, onda se okrenuo i otišao da se posavetuje sa dve Urkinje, Urkaču i Ulgor. Ubrzo se vrati, sa tankim osmehom.
<BR>&nbsp;&nbsp;&nbsp;&nbsp;&nbsp;"Ovo će nam značiti putanju nešto malo dužu, ali postoji jedan grad tako opremljen, nedaleko od našeg odredišta. Bila si u pravu što si ukazala na ovaj problem. Idući put, međutim, gledaj da naprosto kažeš šta imaš, nemoj odmah nastupati tako ratoborno."
<BR>&nbsp;&nbsp;&nbsp;&nbsp;&nbsp;Sara se zagleda sa nevericom u njega, onda prasnu u kratak, zapanjen smeh. On joj se pridruži bučnim smehom, i to kao da umanji opštu napetost. Ali zvuk tog njegovog smeha vrati Saru u njene prve studentske dane provedene ispod 'kamene pesnice' na ulazu u Biblos.
<BR>&nbsp;&nbsp;&nbsp;&nbsp;&nbsp;"Dedinger", šapnu ona gotovo nečujno, bez ikakvog angažovanja glasnih žica.
<BR>&nbsp;&nbsp;&nbsp;&nbsp;&nbsp;Osmeh ostade tanak, prezrivo gorak.
<BR>&nbsp;&nbsp;&nbsp;&nbsp;&nbsp;"Pitao sam se da li ćeš me prepoznati. Radili smo na različitim katedrama, ali ja sam tvoj rad pratio, i nastavio da pratim i pošto sam izgnan iz raja."
<BR>&nbsp;&nbsp;&nbsp;&nbsp;&nbsp;"Iz raja koji si nameravao uništiti, koliko se ja sećam."
<BR>&nbsp;&nbsp;&nbsp;&nbsp;&nbsp;On slegnu ramenima. "Trebalo je da stupim u dejstvo, a ne da prvo tražim konsenzus za to. Ali kolegijalne navike bilo je teško raskinuti. A dok sam ja konačno postao spreman za akciju, već je oko mene bilo isuviše ljudi koji su tačno znali moja uverenja. Motrilo se na mene, danonoćno, sve do trenutka proterivanja."
<BR>&nbsp;&nbsp;&nbsp;&nbsp;&nbsp;"Auh, al' je to bilo strašno." Ona pokretom pokaza ka mestu gde su knjige izgorele. "Je li ovo tvoj način da obnoviš pokušaj?"
<BR>&nbsp;&nbsp;&nbsp;&nbsp;&nbsp;"Itekako jeste. Posle nekoliko godina provedenih u divljini - gde sam poučavao jedno malo stado ljudi - ljudi koji su najdalje otišli Stazom - ja sam naučio dovoljno..."
<BR>&nbsp;&nbsp;&nbsp;&nbsp;&nbsp;Urkačuin prodorni zvižduk nestrpljenja nije bio ni na jednom poznatom jeziku, ali je svima bio savršeno jasan. Značenje 'Odmah da ste pošli! Neću više trpeti gubljenje vremena!' u njemu prevedoše svi bez greške. Dedinger opet uzvi samo jednu obrvu.
<BR>&nbsp;&nbsp;&nbsp;&nbsp;&nbsp;"Hoćemo li krenuti, dakle?"
<BR>&nbsp;&nbsp;&nbsp;&nbsp;&nbsp;Sara razmisli da li da pokuša izvući iz Dedingera tačan naziv grada ka kome idu. Da li bi on glasno izgovorio to odredište? Ne bi, proceni ona; lud je, ali nije glup. Njeno navaljivanje moglo bi navesti ove napadače da posumnjaju, čak i da se dosete da se Blejd sakrio ispod vode.
<BR>&nbsp;&nbsp;&nbsp;&nbsp;&nbsp;Ona sleganjem ramena pokaza da pristaje i polako opet uzjaha strpljivog magarca. Neznanac je to gledao suženim očima; zatim je i on uzjahao. Za njim isto učiniše Kurt i Priti.
<BR>&nbsp;&nbsp;&nbsp;&nbsp;&nbsp;Preostali preživeli članovi zlosrećnog karavana kao da su osećali žaljenje, a u isti mah kao da im je i laknulo, što su napadačkoj družini Urunthai manje važni. Brza skupina izjaha iz oaze, zaputi se ka jugu; za njom ostadoše gorki mirisi pepela lomače, kao i miris prašine i prodorni miris životinja.
<BR>&nbsp;&nbsp;&nbsp;&nbsp;&nbsp;Sara se osvrte ka vodi oaze.
<BR>&nbsp;&nbsp;&nbsp;&nbsp;&nbsp;Jesi li čuo ti to, Blejde? - pomisli ona. Ili spavaš? Ili si čuo samo mutne zvuke, neodređenu buku?
<BR>&nbsp;&nbsp;&nbsp;&nbsp;&nbsp;U svakom slučaju, šta može usamljeni plavi Gheuen učiniti, usred jedne sušne ravnice? Njemu bi najbolje bilo da ostane u vodi oaze sve dok ne stigne pomoć.
<BR>&nbsp;&nbsp;&nbsp;&nbsp;&nbsp;Iza Sare započe mrmor i klopot: polazilo je mnoštvo životinja i osoba, cela preostala gomila. Sporijim korakom, ali tačno istom putanjom.
<BR>&nbsp;&nbsp;&nbsp;&nbsp;&nbsp;To se uklapa, pomisli Sara. Ta gomila će sasvim ugaziti tragove manje kolone. Ali na nekoj tački Urkaču će narediti da naša brza kolona skrene u sasvim drugom pravcu, na takav način da to gonioci ne primete već da produže tragom ove veće.
<BR>&nbsp;&nbsp;&nbsp;&nbsp;&nbsp;Uskoro su isprednjačili daleko i ostali sami na visokoj stepi. Urunthai je kaskala naporedo sa malom kolonom magaraca, spretna, puna prezira prema trapavim ljudima koji su se jedva snalazili i maltene vukli nožne prste po tlu. Ljudima je ovo jahanje bilo neudobno. Zato neki promeniše način kretanja: sjašu, lakim trkom idu naporedo sa kolonom nekoliko strelometa, pa opet, bez zaustavljanja, uskoče u sedlo. To je ućutkalo podsmeh Urkinja, a bilo je dobro i kao način da se izbegnu plikovi i nagnječenja od sedla.
<BR>&nbsp;&nbsp;&nbsp;&nbsp;&nbsp;Sara je, međutim, znala da nema fizičku izdržljivost za to.
<BR>&nbsp;&nbsp;&nbsp;&nbsp;&nbsp;Ako se izvučem živa iz ovoga, nabiću kondiciju kao nikad, pomisli ona, ne prvi put.
<BR>&nbsp;&nbsp;&nbsp;&nbsp;&nbsp;Čovek sa očima nalik na škriljac povede nekoliko dura trčeći naporedo sa Sarom koja je ostala u sedlu. Dobacivao joj je ironični, rečiti osmeh. Bio je sad tako žilav i jak; Sara se čudila kako je uopšte uspela da ga prepozna. Poslednji put kad je videla naučenjaka Dedingera, bio je to bledunjavi intelektualac, blago trbušast kao da je već sredovečan. Bio je stručnjak za najstarije spise i autor jednog teksta koji je Sara nosila u svom nevelikom prtljagu. Čovek koji je nekad dobijao počasti, visoki status i poverenje, sve dok njegov ortodoksni fanatizam nije postao odveć isključiv čak i za veoma popustljivi Visoki savet.
<BR>&nbsp;&nbsp;&nbsp;&nbsp;&nbsp;U onim danima mudraci su propovedali jednu složenu veru, u kojoj se držalo do podele odanosti: da svako treba da bude veran Jijou, ali, u isti mah, i nezakonitom projektu njihovih predaka. Između te dve odanosti postojala je napregnuta ravnoteža. Neki su je razrešavali na taj način što su se opredeljivali da budu sasvim verni samo jednom, ili samo drugom.
<BR>&nbsp;&nbsp;&nbsp;&nbsp;&nbsp;Sarin brat Lark poklonio je svoju punu vernost planeti. Našao je mudrost i pravdu u milijardu godina starim galaktičkim ekološkim propisima. Po njegovom mišljenju, nikakve kitnjaste pričice o 'Stazi iskupljenja' ne mogu opravdati kršenje tih pravila.
<BR>&nbsp;&nbsp;&nbsp;&nbsp;&nbsp;Dedinger se opredelio za suprotnu krajnost. Njemu nije bilo mnogo stalo do ekologije niti do očuvanja živih vrsta; jedino je mislio na rasno izbavljenje, ono koje je u Spisima obećano. U traganje za čistom nevinošću, koje bi trebalo da vodi ka boljim danima. Možda je Dedinger sada video, u ovoj krizi, priliku da ponovo zadobije izgubljene počasti.
<BR>&nbsp;&nbsp;&nbsp;&nbsp;&nbsp;Nastaviše putovanje pod mesečinom. Sara je gledala kako suspendovani, nesuđeni mudrac povremeno trči pored nje, žilavom elegancijom - budan, usredsređen, moćan - živo svedočanstvo o prednostima onog jednostavnijeg načina života za koji se u svojim propovedima i zalagao.
<BR>&nbsp;&nbsp;&nbsp;&nbsp;&nbsp;Varljiva je ta jednostavnost, pomisli Sara; svet ima na raspolaganju nebrojeno načina da ne bude, ili da ne bude baš sasvim, ono što izgleda.
<BR>&nbsp;&nbsp;&nbsp;&nbsp;&nbsp;Posle nekog vremena Urunthai ratnice usporile su svoj kas, a onda stale, da se odmore i da jedu. Ona koje su imale u svojim kesama muževe, ili larve, morale su se napiti tople krvi simla približno po jednom na svaku miduru. Ljudska bića koja su na njihovoj strani učestvovala u napadu na karavan bunila su se zbog ovakvog načina putovanja, sa naizmeničnom velikom žurbom i potpunim zaustavljanjima; želeli su ujednačeniji, ali i smireniji tempo.
<BR>&nbsp;&nbsp;&nbsp;&nbsp;&nbsp;Ubrzo posle druge velike pauze Urkaču je naredila da kolona skrene na jedan kameniti prag koji se pružao otprilike ka jugoistoku kao kičma nekog fosilizovanog divovskog čudovišta iz davnina. Sad je teren bio grublji, a napredovanje, zbog toga, sporije. Sara je to iskoristila da sjaše, da malo odmori i magarca i svoju zadnjicu. Razgibanje bi moglo odagnati i hladnoću i krutost koja se uvukla u njene zglobove. Ipak, držala se desnom rukom za sedlo, za slučaj da se u mraku spotakne o neki kamen.
<BR>&nbsp;&nbsp;&nbsp;&nbsp;&nbsp;Kad se na nebu uzdigao i drugi mesec Jijoa, srebrnasti Torgen, kretanje postade nešto lakše. Planine, Torgenom otpozadi obasjane, nadnosile su se nad njih, i činilo se da su veće nego ikad. Na severu su glečeri ispijali svetlost tog prirodnog satelita, koja je do njih stizala pod oštrim uglom, i vraćali je kao čudnovatu plavičastu prozračenost.
<BR>&nbsp;&nbsp;&nbsp;&nbsp;&nbsp;Neko vreme Neznanac je pevao. Melodija, slatka i meka, navodila je Saru na razmišljanja o usamljenosti.
<BR>
<BR>&nbsp;&nbsp;&nbsp;&nbsp;&nbsp;Pusto sam ostrvo ja
<BR>&nbsp;&nbsp;&nbsp;&nbsp;&nbsp;u marju be-es-kra-ja;
<BR>&nbsp;&nbsp;&nbsp;&nbsp;&nbsp;sve moje kopno si ti,
<BR>&nbsp;&nbsp;&nbsp;&nbsp;&nbsp;jedina jubavi.
<BR>
<BR>&nbsp;&nbsp;&nbsp;&nbsp;&nbsp;Meteor proleće sad,
<BR>&nbsp;&nbsp;&nbsp;&nbsp;&nbsp;usamljen njegov je pad;
<BR>&nbsp;&nbsp;&nbsp;&nbsp;&nbsp;ti navom svojom ćeš po-o-ći,
<BR>&nbsp;&nbsp;&nbsp;&nbsp;&nbsp;da spaseš ga iz noći.
<BR>
<BR>&nbsp;&nbsp;&nbsp;&nbsp;&nbsp;Na angliskom je pevao, ali nekim narečjem koje Sara nikad do tada nije čula, sa nekoliko čudnih reči. Nije se moglo znati da li taj čovek sa zvezda uopšte razume, i koliko razume, to što peva. Ali bilo je jasno da pesma budi jaka, duboka osećanja u njemu.
<BR>
<BR>&nbsp;&nbsp;&nbsp;&nbsp;&nbsp;Jesam li kristalni led
<BR>&nbsp;&nbsp;&nbsp;&nbsp;&nbsp;što tebi ga-a-si žeđ?
<BR>&nbsp;&nbsp;&nbsp;&nbsp;&nbsp;Anđele utvarni mo-o-oj,
<BR>&nbsp;&nbsp;&nbsp;&nbsp;&nbsp;razlegni zvezdani poj.
<BR>
<BR>&nbsp;&nbsp;&nbsp;&nbsp;&nbsp;Pevanje je prestalo zato što je Urkaču dokaskala nazad, veoma šireći nozdrvu, i požalila se na 'nepodnošljivo zemaljsko cviljenje'. Sara je zaključila da je to čisto lično mišljenje jedne osobe, jer nijedna druga Urkinja nije se bunila. Muzika se nalazila na kratkom spisku stvari o kojima su se te dve rase, ljudska i urska, u većini slučajeva slagale. Neki Uri su čak govorili da bi, zbog donošenja violusa na Jijo, mogli oprostiti ljudima što tako mnogo smrde.
<BR>&nbsp;&nbsp;&nbsp;&nbsp;&nbsp;Činilo se da je 'tetka' Urkaču izuzetno razdražljiva osoba.
<BR>&nbsp;&nbsp;&nbsp;&nbsp;&nbsp;Čovek iz svemira je zaćutao, pa je brza skupina nastavila noćni marš u neraspoloženom ćutanju; glavni zvuk bilo je klopotanje magarećih i urskih kopita po golom kamenu.
<BR>&nbsp;&nbsp;&nbsp;&nbsp;&nbsp;Sledeća krviš-pauza bila je pokraj nekih ogromnih kamenih ploča koje su mogle biti prirodna formacija, ali su u mutnom svetlu noći više ličile na ruševinu neke drevne tvrđave oborene u nevoljama i nesrećama pre mnogo milenijuma. Pošto je duvao vetar, kolona se zaustavila sa one zaklonjene strane, u zavetrini. Tu, na 'zavetrinskoj' strani te možda-tvrđave, jedan od pustinjskih ljudi izbrazdana lica dade Sari poveliki komad grubog hleba u kome je bilo trunčica kamena ili peska, kao i veliku, debelu krišku sira od buš-krave. Sir je bio bajat, ali dovoljno ukusan za osobu ludo gladnu. Međutim, porcija vode koju su joj dodelili bila je razočaravajuća. Uri nisu videli razloga da nose mnogo vode.
<BR>&nbsp;&nbsp;&nbsp;&nbsp;&nbsp;Oko ponoći, skupina je morala pregaziti širok, plitak potok koji je tekao kroz pustinjsku jarugu one vrste koja se zove 'vadi'. Uvek spremna, Ulgor izvadi i navuče nepromočive 'čizme' i pređe na drugu stranu suvih nogu. Sve ostale Urkinje, međutim, morale su pregaziti jednako kao ljudi i životinje. Posle su jedna drugoj brisale i sušile noge pomoću krpa, i nastavile put maltene trkom, da bi vazduh što pre osušio vlaknasto krzno na zglavcima njihovih nogu.
<BR>&nbsp;&nbsp;&nbsp;&nbsp;&nbsp;Kad je kolona opet usporila, Sara siđe sa magarca i nastavi hodom. Uskoro joj se sa desne strane obrati jedan tihi glas.
<BR>&nbsp;&nbsp;&nbsp;&nbsp;&nbsp;"Htedoh ti reći - čitao sam tvoj rad o lingvističkoj devoluciji od indoevropskih jezika."
<BR>&nbsp;&nbsp;&nbsp;&nbsp;&nbsp;Bio je to bivši student, danas lovac, Dedinger. Hodao je čvrstim koracima sa druge strane njenog magarca, uz bok životinje. Sara ga je gledala jedan dugi trenutak, a onda mu je odgovorila.
<BR>&nbsp;&nbsp;&nbsp;&nbsp;&nbsp;"Iznenađena sam. Pošto je to bilo pedeset stranica, ja sam imala para samo za pet fotokopija, a od tih pet, zadržala sam jednu."
<BR>&nbsp;&nbsp;&nbsp;&nbsp;&nbsp;Dedinger se osmehnu. "Imam ja i danas u Biblosu prijatelje koji mi, ponekad, pošalju neki zanimljiv tekst. Što se tiče tvoje teze, uživao sam u zamislima o gramatičkim ojačanjima u trgovačkim klanovima na stadijumu predpismenosti; ipak, ne mogu sebe naterati da prihvatim celinu tvoje teorije."
<BR>&nbsp;&nbsp;&nbsp;&nbsp;&nbsp;Saru to nije iznenadilo ni najmanje. Njena teorija bila je upravo suprotna svemu u šta je taj čovek verovao.
<BR>&nbsp;&nbsp;&nbsp;&nbsp;&nbsp;"Tako nauka dejstvuje", reče ona. "Postoji ciklus davanja i primanja. Ne postoji dogmatska istina. Ne postoji nijedna kruta, zauvek prihvaćena reč."
<BR>&nbsp;&nbsp;&nbsp;&nbsp;&nbsp;"Za razliku od moje ropske odanosti nekim, malobrojnim, prastarim spisima, u čijem pisanju nije učestvovala nijedna ljudska ruka?" Čovek čvrst kao kremen kamen sada se nasmeja. "Mislim da se stvar svodi na to u kom pravcu vi, drugari, mislite da ste krenuli. Čak i među konzervativnim Galakticima, reč nauka odnosi se na polagano poboljšavanje postojećih modela sveta. Usmerena je ka budućnosti. Vaša deca će znati više nego vi; prema tome, istina koju znate sada ne može, nikako, biti smatrana za savršenu.
<BR>&nbsp;&nbsp;&nbsp;&nbsp;&nbsp;I to je fino, kad je vaša sudbina negde gore, Sara. Ali ako je jedna rasa krenula uzanim, svetim putem nizbrdo, ka Spasenju, onda su poželjnije stvari - tradicija i tvrda vera. Ako ste pošli dole, svaka rasprava, svaka nesigurnost, samo će zbunjivati vaše stado."
<BR>&nbsp;&nbsp;&nbsp;&nbsp;&nbsp;"Ne primećujem da je tvoje stado zbunjeno", reče ona.
<BR>&nbsp;&nbsp;&nbsp;&nbsp;&nbsp;Osmehnuo se. "Ja sam, do neke mere, bio uspešan u pridobijanju ovih tvrdih ljudi za doslednu pravovernost. Veliki deo svake godine oni provedu na Ravnici oštrog peska, gde pomoću zamki love klinaste lenjivce koji vrebaju iz pećina ispod dina. Većinom su sasvim nepismeni, a njihovi alati su malobrojni, ručno izrađeni. Dakle, i pre mene oni su već bili znatno odmakli niz Stazu. Možda će ubeđivanje nekih drugih skupina ljudi ići kudikamo teže."
<BR>&nbsp;&nbsp;&nbsp;&nbsp;&nbsp;"Recimo, esnaf eksplozera?"
<BR>&nbsp;&nbsp;&nbsp;&nbsp;&nbsp;Bivši čovek od nauke klimnu glavom. "Zagonetan je to klan", reče on. "Njihovo oklevanje da izvrše svoju dužnost, u vreme krize, uznemirujuće je."
<BR>&nbsp;&nbsp;&nbsp;&nbsp;&nbsp;Sara diže pogled ka Kurtu i Jomahu. Stariji eksplozer je, sedeći na magarcu, hrkao, a za to vreme je njegov nećak vodio jednostran 'razgovor' sa Neznancem, koji se osmehivao i klimao glavom dok je Jomah pričao i pričao. Taj čovek sa zvezda bio je idealna 'publika' povučenom dečaku koji je tek učio kako da se izražava.
<BR>&nbsp;&nbsp;&nbsp;&nbsp;&nbsp;"Možda su izračunali da će moći sve te objekte da dignu u vazduh samo jednom", reče Sara. "A posle toga će biti nezaposleni, kao i svi ostali, i moraće se snalaziti u bedi."
<BR>&nbsp;&nbsp;&nbsp;&nbsp;&nbsp;"Hmmmmm", reče Dedinger. "Ako je to, onda je vreme da ih neko podseti, sa punim poštovanjem, na njihove obaveze."
<BR>&nbsp;&nbsp;&nbsp;&nbsp;&nbsp;Ona se priseti kako je Jop rekao da će Kurt biti negde odveden na 'ubeđivanje'. U vremenima nasilja, ta reč je nosila jezive implikacije.
<BR>&nbsp;&nbsp;&nbsp;&nbsp;&nbsp;A mi, možda, tonemo u takva vremena, reče Sara sebi.
<BR>&nbsp;&nbsp;&nbsp;&nbsp;&nbsp;Kremen-čovek odmahnu glavom.
<BR>&nbsp;&nbsp;&nbsp;&nbsp;&nbsp;"Ostavimo sve to po strani. Ja bih, zapravo, želeo da porazgovaram o tvom radu. Nemaš ništa protiv?"
<BR>&nbsp;&nbsp;&nbsp;&nbsp;&nbsp;Sara slegnu ramenima, a Dedinger nastavi prijateljskim tonom, kao da sede u holu fakulteta u Biblosu.
<BR>&nbsp;&nbsp;&nbsp;&nbsp;&nbsp;"Priznaješ da je proto-indoevropski jezik, kao i mnogi drugi maternji jezici ljudskog roda, bio rigorozniji i racionalniji od kasnije razvijenih dijalekata. Tačno?"
<BR>&nbsp;&nbsp;&nbsp;&nbsp;&nbsp;"Tako proističe iz literature koja je na Jijo doneta brodom 'Kivot'. Mi nikakve druge podatke nemamo, osim onih koji smo na taj način dobili 'u nasledstvo'."
<BR>&nbsp;&nbsp;&nbsp;&nbsp;&nbsp;"Pa ipak, ti ne vidiš da je taj trend očigledan znak opadanja i pada sa jednog ranijeg savršenstva? Sa prvobitne gramatike koju nam je ostavila pokroviteljska rasa?"
<BR>&nbsp;&nbsp;&nbsp;&nbsp;&nbsp;Sara uzdahnu. Moglo bi u Vaseljeni biti i čudnovatijih poslova nego što je ćaskanje o akademskim temama sa nekim ko te je kidnapovao, pod pustinjskim nebesima; ali nijedan čudnovatiji nije joj u tom trenutku padao na um.
<BR>&nbsp;&nbsp;&nbsp;&nbsp;&nbsp;"Struktura tih ranih jezika mogla se uzdići iz pritiska prirodnog odabiranja koje je trajalo mnogo pokolenja. Primitivnim narodima kruta gramatika je potrebna, zato što nemaju na raspolaganju ni pisanje, ni druga sredstva za ispravljanje grešaka i lingvističkog nekontrolisanog 'klizanja' značenja."
<BR>&nbsp;&nbsp;&nbsp;&nbsp;&nbsp;"Ah, da. Tvoja analogija je igra 'pokvarenih telefona' u kojoj jezik sa najvišim stepenom Šamanovog kodiranja..."
<BR>&nbsp;&nbsp;&nbsp;&nbsp;&nbsp;"Šenonovog kodiranja. Klod Šenon je pokazao da svaka poruka može nositi u sebi i sredstva za ispravljanje grešaka koje se mogu pojaviti u toku prenosa. U govornom jeziku, to sredstvo je redundancija, koja se često pojavljuje kao neodvojivi, ugrađeni deo gramatike - za to služe padeži, deklinacije, modifikatori i tome slično. Sve to je, zapravo, najosnovnija teorija informacija."
<BR>&nbsp;&nbsp;&nbsp;&nbsp;&nbsp;"Hmmmm. Možda je za tebe najosnovnija. Priznajem da tvoju matematiku nisam uspeo pratiti." Dedinger se nasmeja tiho, suvo, malo. "Ali hajde da pretpostavimo da si ti tu u pravu. Zar takva pametna, samokorigujuća struktura nije dokaz da su najraniji ljudski jezici bili mudro sazdani?"
<BR>&nbsp;&nbsp;&nbsp;&nbsp;&nbsp;"Naravno da nije. Isti taj argument potezan je i protiv biološke evolucije - a kasnije protiv zamisli da se inteligencija može sama od sebe, 'vukući sebe za perčin', uzdići iz Prirode. Nekim ljudima teško je da prihvate istinu da se putem darvinovskog odabiranja može pojaviti visok stepen složenosti. Ali može."
<BR>&nbsp;&nbsp;&nbsp;&nbsp;&nbsp;"Znači, verovanje je tvoje da..."
<BR>&nbsp;&nbsp;&nbsp;&nbsp;&nbsp;"Da se ista stvar desila pretpismenim jezicima planete Zemlje. Kulture sa jačim gramatikama održavale su se na okupu preko većih raspona vremena i prostora, zato što su to i mogle. Po tvrđenjima nekih lingvista iz starih vremena, indoevropski jezik je možda pokrivao celu Evropu, kao i Bliski i Srednji Istok. Kruto savršenstvo tog jezika održalo je trgovačke i kulturne veze na rastojanjima daleko većim nego što je ijedan pojedinac mogao u svom veku proputovati. Vesti, ogovaranja, dobre priče mogli su putovati, možda i sporo, prepričavanjem od čoveka do čoveka, preko celog jednog kontinenta, i preko drugog, i stići na drugi kraj tog prostora, možda stotinu godina kasnije, bez ikakvih izmena ili samo sa minimalnim."
<BR>&nbsp;&nbsp;&nbsp;&nbsp;&nbsp;"Kao u nepokvarenim telefonima."
<BR>&nbsp;&nbsp;&nbsp;&nbsp;&nbsp;"U suštini, tako."
<BR>&nbsp;&nbsp;&nbsp;&nbsp;&nbsp;"Ako je istina sve to što kažeš, kako možeš poricati da su te rane gramatike bile nadmoćne u odnosu na dronjave gramatike onih kasnijih dijalekata u kojima je vladalo pravo rasulo?"
<BR>&nbsp;&nbsp;&nbsp;&nbsp;&nbsp;"Šta ti tačno znači 'nadmoćne'? Možeš ti govoriti o proto-indoevropskom, ili proto-bantu, ili proto-semitskom, ali svaki od tih jezika služio je potrebama jedne konzervativne, uglavnom nepromenljive kulture nomada i stočara, stotinama hiljada godina. Međutim, te potrebe su se izmenile kad su naši preci stekli poljoprivredu, metale i pismo. Progres je izmenio i samu svrhu jezika."
<BR>&nbsp;&nbsp;&nbsp;&nbsp;&nbsp;Izraz iskrene zbunjenosti na trenutak omekša crte usečene u Dedingerovo lice.
<BR>&nbsp;&nbsp;&nbsp;&nbsp;&nbsp;"A čemu bi, molim te, mogao jezik služiti, ako ne održanju koherencije i komunikacije u jednoj kulturi?"
<BR>&nbsp;&nbsp;&nbsp;&nbsp;&nbsp;To isto pitanje postavila je i katedra kojoj je Dedinger nekada pripadao, katedra koja je posle prvog slušanja odbacila Sarinu teoriju i time osramotila Saru pred mudracima Bonerom, Teinom i Purofskim. Zar nije veličanstvena civilizacija pet galaksija još od dana legendarnih Praotaca usavršavala svojih dvadesetak standardnih kodova, a sve sa samo jednim naumom - da se osigura jasna razmena značenja između nebrojenih hiljada učlanjenih rasa?
<BR>&nbsp;&nbsp;&nbsp;&nbsp;&nbsp;"Postoji nešto drugo, što je takođe poželjno", reče Sara. "Jezik može dovesti do nastanka jedne druge stvari, koja je dugoročno gledano, jednako važna kao kohezija."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Kreativnost. Koja, ako sam ja u pravu, zahteva drugačiju vrstu gramatike. Sasvim drugi način gledanja na greške."
<BR>&nbsp;&nbsp;&nbsp;&nbsp;&nbsp;"A to je gramatika u kojoj su greške dobrodošle i rado se prihvataju", reče Dedinger i klimnu glavom. "Taj deo tvog rada bio mi je težak za razumevanje. Kažeš da je angliski jezik bolji upravo zato što nema redundantne kodove, što dopušta da mu se u svakom pasusu potkradu greške i dvosmislice. U svakoj rečenici, i svakoj frazi, štaviše. A kako to haos vodi ka stvaralaštvu?"
<BR>&nbsp;&nbsp;&nbsp;&nbsp;&nbsp;"Tako što razbija predubeđenja. Tako što dopušta osobi da izgovori nelogične, nerazumne i očigledno netačne tvrdnje, a da one ipak budu sklopljene u gramatički ispravne rečenice. Primer: onaj dobro poznati paradoks koji glasi: 'Ova rečenica je laž.' Ti to ne možeš kazati gramatički ispravno ni na jednom službenom galaktičnom jeziku. Stavljajući neskrivene protivurečnosti u gramatički ravnopravan status sa najstarijim i najprihvaćenijim istinama, ti bacaš osobu u izazovne i zbunjujuće okolnosti. Naše misli izgube 'korak', počnu da se spotiču."
<BR>&nbsp;&nbsp;&nbsp;&nbsp;&nbsp;"A to je dobro?"
<BR>&nbsp;&nbsp;&nbsp;&nbsp;&nbsp;"Tako dolazi do kreativnosti, naročito kod ljudskih bića. Da bi se došlo do jedne dobre zamisli, potrebno je da ljudi nabace deset hiljada loših, i da ih prosejavaju, oprobavaju, i jednu po jednu lošu odbacuju. Onaj um koji se plaši da se poigra sa smešno nepametnim predlozima nikada neće naići na brilijantnu originalnost, na neki koncept koji u tom trenutku izgleda apsurdan, ali ga kasnije pokolenja prihvate i čak zaključe da je od početka morao biti 'sam po sebi očigledan'.
<BR>&nbsp;&nbsp;&nbsp;&nbsp;&nbsp;Jedan od rezultata ove promene", nastavi Sara, "bilo je pojavljivanje mnogobrojnih novih reči. Nastalo je ogromno bogatstvo novih reči, neuporedivo veće nego u starim jezicima. Novim rečima obeležavane su nove stvari, nove zamisli, novi načini upoređivanja i logičnog razmišljanja."
<BR>&nbsp;&nbsp;&nbsp;&nbsp;&nbsp;Dedinger progunđa: "I nove katastrofe, novi nesporazumi."
<BR>&nbsp;&nbsp;&nbsp;&nbsp;&nbsp;Sara klimnu glavom, priznajući da je to tako.
<BR>&nbsp;&nbsp;&nbsp;&nbsp;&nbsp;"Opasan je to proces", reče Sara. "Krvava prošlost Zemlje pokazuje kako se mašta i vera pretvaraju u prokletstva ukoliko ih ne prati i moć kritičkog rasuđivanja. Pisanje, logika i opiti pomogli su da se nadoknadi odsustvo nekih korektivnih mehanizama koji su ranije bili ugrađeni u gramatiku. Zreo čovek mora, nadasve, uvek imati na umu onu najneprijatniju mogućnost, a to je da njegovo sopstveno omiljeno učenje može biti pogrešno."
<BR>&nbsp;&nbsp;&nbsp;&nbsp;&nbsp;Zagleda se u Dedingera, pitajući se da li će ovaj shvatiti da je to bila žaoka uperena na njega.
<BR>&nbsp;&nbsp;&nbsp;&nbsp;&nbsp;Izgnani student uputi Sari ironičan osmeh.
<BR>&nbsp;&nbsp;&nbsp;&nbsp;&nbsp;"A da li je gospođici Sari palo na um da ta poslednja izjava može da se odnosi i na nju i njene voljene hipoteze?"
<BR>&nbsp;&nbsp;&nbsp;&nbsp;&nbsp;Sad je bio red na Saru da se malo trgne, a onda nasmeje. "To ti je ljudska priroda", reče ona. "Svako od nas misli da je najpametniji, a da su ostali uglavnom glupi, naročito oni koji se s njim ne slažu. Kreativni ljudi u ogledalu uvek vide Prometeja, nikad Pandoru."
<BR>&nbsp;&nbsp;&nbsp;&nbsp;&nbsp;Dedinger ironično reče: "Buktinja koju nosim ponekad mi opeče prste."
<BR>&nbsp;&nbsp;&nbsp;&nbsp;&nbsp;Sari nije bilo jasno da li se on to šali i u kojoj meri. Često joj je lakše bilo da pročita osećanja nekog Huniša ili G'kekija nego pripadnika svoje zagonetne rase. Ipak, prijao joj je ovaj razgovor, prvi takve vrste posle dugog vremena.
<BR>&nbsp;&nbsp;&nbsp;&nbsp;&nbsp;"A što se tiče trendova ovde na Jijou, pogledaj samo novu vrstu 'ritmičkih romana' koje sad objavljuju neka od severnih urskih plemena. Pogledaj nedavni procvat huniške romantične poezije. Ili slikovitost haiku pesama na gal-dva, koje se rađaju u Dol..."
<BR>&nbsp;&nbsp;&nbsp;&nbsp;&nbsp;Prekide je oštar zvižduk iz Urkačuinog nagore uzvinutog grla. Značenje 'stani' bilo je vrlo jasno. Kolona umornih životinja se, ne bez guranja i nesnalaženja, zaustavi. Urunthajska predvodnica rukom pokaza mesto severno od jedne kamene kule i naredi da se kamuflažni zaklon, to jest paviljon, podigne tu, u izduženoj senci te prirodne kamene uzvisine.
<BR>&nbsp;&nbsp;&nbsp;&nbsp;&nbsp;U senci? - pomisli Sara.
<BR>&nbsp;&nbsp;&nbsp;&nbsp;&nbsp;Žmirnu nekoliko puta i pogleda oko sebe, vide da je noć prošla. Zora se provukla kroz kamenite vrhunce, pozabadala u jutarnju izmaglicu. Putnici više nisu bili u ravnici, zavukli su se i oni, kao zora, među planine, ili bar među gola kamenita brda u podnožju planinskog lanca; sušna Varilska ravnica ostala je iza njih. Ali, na nesreću, sada su bili mnogo južnije od utabane staze koja vodi ka Livadi okupljanja.
<BR>&nbsp;&nbsp;&nbsp;&nbsp;&nbsp;Dedingerova učtivost nikako se nije slagala sa njegovim grubim spoljašnjim izgledom. On se sada izvini i ode da organizuje svoje ljude. Na rastanku reče Sari: "Prijala mi je ova borba mišljenja. Možda je možemo nastaviti kasnije."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Iako je rasprava i njoj na prijatan način odvratila pažnju, Sara nimalo nije sumnjala da će Dedinger žrtvovati i nju i sve njene zamisli na oltaru svoje vere.
<BR>&nbsp;&nbsp;&nbsp;&nbsp;&nbsp;Zaklinjem se da ću iskoristiti prvu priliku da pobegnem, sa mojim prijateljima, od ovih fanatika, reče ona sebi.
<BR>&nbsp;&nbsp;&nbsp;&nbsp;&nbsp;Biće to moćno bekstvo, pomisli ona. Da vidimo: jedan star čovek, jedan dečak, jedna šimponjićka, jedan ranjenik koji nije sa Jijoa, i jedna intelektualka koja sa fizičkom kondicijom veze nema. Čak i ako budemo imali neku ogromnu prednost na početku, ove Urkinje i ovi tipovi iz pustinje ima da nas pohvataju dok si transformisao jednu sinusnu funkciju.
<BR>&nbsp;&nbsp;&nbsp;&nbsp;&nbsp;Ona ipak pogleda ka severu, ka planinskim vrhovima iza kojih su se, u skrivenim dolinama, dešavale presudne stvari, i pomisli: u svakom slučaju moraćemo da se krećemo brzo, inače će Ifni, Bog, i Vaseljena svakako da odu dalje, bez nas.
</P></TD></TR></TABLE>
<P class="next">
<A HREF=p104.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
