<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Osamnaesti deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Legende
<BR>&nbsp;&nbsp;&nbsp;&nbsp;&nbsp;Priča se da su ranija pokolenja tumačila Spise na sasvim drugačiji način nego mi danas, u našoj modernoj Zajednici.
<BR>&nbsp;&nbsp;&nbsp;&nbsp;&nbsp;Nesumnjivo je svaki novi talas doseljavanja donosio na Nagib novu krizu vere, krizu iz koje su naša verovanja izlazila preustrojena, izmenjena.
<BR>&nbsp;&nbsp;&nbsp;&nbsp;&nbsp;U prvi mah, svaki dolazak donosio je nove, kratkotrajne dobitke, zato što su pridošlice imali u svom brodu božanske alate iz pet galaksija. Zadržavali su te alate neko vreme, u razmacima koji su iznosili od nekoliko meseci do više od osam godina. Ovo je pomoglo svakoj doseljenoj rasi da uspostavi čvrsto uporište za svoje potomke. Tako su ljudi ukopali svoje uporište u jednu planinu i nazvali ga Biblos, Huniši su uspostavili svoju vlast na ostrvu Hauf, a G'keki na Dudenskoj visoravni.
<BR>&nbsp;&nbsp;&nbsp;&nbsp;&nbsp;Ali svako je znao i nezgodne strane takvih dolazaka: početna populacija vrlo je malobrojna i vrlo malo zna o tome kako se uspostavlja nov, primitivan oblik postojanja na nepoznatom svetu. Čak i nadmeni sivi Gheueni priznali su da moraju prihvatiti izvesna načela ili se suočiti sa 'vendetom' svih ostalih rasa zajedno. Potpisana je Povelja izgnaništva, koja je postavila pravila o kontroli populacije, sakrivanju, očuvanju Jijoa, i o načinima postupanja sa otpadom. Temeljna pravila tako određena na snazi su i danas.
<BR>&nbsp;&nbsp;&nbsp;&nbsp;&nbsp;Lako je prevideti da su neke druge stvari rešene tek posle ubitačne borbe između rasa.
<BR>&nbsp;&nbsp;&nbsp;&nbsp;&nbsp;Na primer, ogorčeni otpor ponovnom uvođenju metalurgije, koje su zahtevali urski kovači, bio je samo delimično zasnovan na želji Gheuena da zaštite svoj monopol u oblasti alata. Mnogi Huniši i Trekiji iskreno su verovali da uvođenje takve inovacije predstavlja svetogrđe. Do današnjeg dana ima na Nagibu nekih koji neće ni da pipnu prekovani bujurski čelik niti da dopuste da bude unet u njihova sela ili njihove domove, ma koliko puta mudraci proglasili da je bezbedan za 'privremenu' upotrebu.
<BR>&nbsp;&nbsp;&nbsp;&nbsp;&nbsp;Primer za još jedno zaostalo verovanje jesu oni puritanci koji preziru knjige. Iako niko ne može ništa zamerati hartiji - koja se raspada lako i dobro, i na kojoj se uvek iznova moraju štampati Spisi - postoji jedna disidentska manjina koja smatra da blago u Biblosu jeste, u najboljem slučaju, primer oholosti i taštine, i prepreka na putu ka blaženom neznanju. U ranim danima ljudskog prisustva na Jijou, takva osećanja iskorišćavali su neki Uri i Gheueni za potpirivanje neprijateljstva prema ljudima - sve dok Uri, veliki kovači, nisu otkrili da im izlivanje metalnog štamparskog sloga donosi lepe prihode; posle toga, sklonost prema knjigama proširila se nezadrživo kroz Zajednicu.
<BR>&nbsp;&nbsp;&nbsp;&nbsp;&nbsp;Začudo, ponajmanje su se zadržale posledice najnovije krize vere. Da nije pisanih izvora, teško da bi iko poverovao u to da je pre samo sto godina bilo na Nagibu mnogo onih koji su se gadili i plašili novopristiglog Svetog jajeta. A istina glasi da je u to doba bilo čak i ozbiljnih poziva da ga esnaf eksplozera uništi! Da razori taj kamen koji peva, da on ne bi odao prisutnost naše civilizacije ili, još gore, skrenuo šest jijoanskih naroda sa staze kojom su trijumfalno otišli glaveri.
<BR>&nbsp;&nbsp;&nbsp;&nbsp;&nbsp;'Ono čega nema u Spisima, ne može biti sveto.'
<BR>&nbsp;&nbsp;&nbsp;&nbsp;&nbsp;To su oduvek tvrdili pravoverni, od pradavnih vremena pa do danas. A priznati valja - u Spisima se ne pominje divovsko, sveto kameno jaje, niti išta makar i izdaleka nalik na njega.
</P></TD></TR></TABLE>
<P class="next">
<A HREF=p80.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
