<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Celo to jutro provede Lark radeći rame uz rame sa Lingovom, nervozan, utoliko više što nervozu nije smeo pokazati. Uskoro će, uz malo sreće, moći da poređa sve elemente u tačno onaj pravi raspored. Ali će zadatak biti delikatan, treba ughoditi u korist mudraca, kao i izvući informacije koje su njemu potrebne iz razloga čisto njegovih.
<BR>&nbsp;&nbsp;&nbsp;&nbsp;&nbsp;Presudna će biti vremenska usaglašenost.
<BR>&nbsp;&nbsp;&nbsp;&nbsp;&nbsp;U šatoru za procenu bila je opšta 'radna akcija'. Čitava zadnja polovina tog paviljona bila je natrpana kavezima koje su gheuenski majstori napravili od ovdašnjih bambusa i naslagali jedan na drugi. U kavezima, mnoštvo uzoraka živih bića pohvatanih po celoj ovoj polulopti Jijoa. Ekipe ljudi, Ura i Huniša radile su sa punim radnim vremenom da bi životinje bile site i napite i zdrave, a nekoliko ovdašnjih G'keka pokazali su veliki dar u vođenju svakojakih bića kroz opite gde životinja mora nalaziti put kroz lavirint, ili izvršiti neki drugi zadatak; to se radilo pod nadzorom robota koji su davali uputstva na galaktičkom drugom, uvek odsečno i besprekorno ih izgovarajući. Larku je stavljeno do znanja da je znak njegove izuzetne cenjenosti to što ga puštaju da sarađuje neposredno sa jednim od zvezdanih ljudskih bića.
<BR>&nbsp;&nbsp;&nbsp;&nbsp;&nbsp;Njegov drugi vazduhoplovni pohod bio je još naporniji od prvog, bilo je to trodnevno putovanje započeto nadletanjem okeana. Letelo se nisko iznad talasa, širokom krivudavom putanjom, i otišlo se daleko nad more, nad tamnoplava prostranstva Midena. Potom su leteli po jednom prostranom arhipelagu nedaleko od nagibskog kontinenta, preskakali sa ostrva na ostrvo, lovili primerke veoma raznovrsnih, a Larku sasvim nepoznatih živih vrsta. Na njegovo iznenađenje, ovo putovanje bilo je daleko prijatnije od prvog.
<BR>&nbsp;&nbsp;&nbsp;&nbsp;&nbsp;Kao prvo, Ling je počela na njega gledati daleko manje 'sa visine'. Njihova saradnja je napredovala, svako je cenio veštine i sposobnosti onog drugog. Larka je dirnulo saznanje šta je sve evolucija postigla tokom samo milion godina 'ugara', neeksploatisanja planete: svako ostrvce se pretvorilo u minijaturan biološki reaktor i dalo predivne varijacije. Trčkale su tu ptice koje su se odrekle vazduha i izgubile sposobnost letenja; ali su zato kroz vazduh uspevali sa raširenim 'krilima' da lebde, po nekoliko trenutaka, reptiloidi kojima je još samo malo nedostajalo pa da steknu prava krila. Pojedinim sisarima dlake kose i krzna su srastale u zaštitne šiljke nalik na rogove, a kod pojedinih vrsta zila paperjasti torg dobio je blistave boje i prelive nikada viđene na njihovim mutno obojenim kontinentalnim rođacima. Tek kasnije je došao do zaključka da je jedan deo ovih raznovrsnosti veštački podstaknut, od strane poslednjih legalnih stanara ove planete. Možda su Bujuri zasejali na svakom ostrvu gene donekle drugačije; možda im je to bio jedan vrlo dugoročan opit.
<BR>&nbsp;&nbsp;&nbsp;&nbsp;&nbsp;Dve žene, Ling i Beš, često su morale da ga bukvalno odvuku sa terena kad je dolazilo vreme da se na nekom ostrvu prekine rad, dok je Kun ostajao kod svoje konzole i ljutito mumlao nešto za sebe, zadovoljan samo kad polete. Pri svakom sletanju, Lark je uvek prvi izlazio iz letelice, sav srećan. Neko vreme je sva tmurnost njegovih razmišljanja i sanjarenja ostala potisnuta njegovom strašću prema istraživanju.
<BR>&nbsp;&nbsp;&nbsp;&nbsp;&nbsp;Ipak, kad su leteli nazad 'kući' preko mora - opet sa mnogim širokim krivudavim zaokretima, što niko nije objasnio - Lark se počeo pitati.
<BR>&nbsp;&nbsp;&nbsp;&nbsp;&nbsp;Predivno je putovanje bilo, reče on sebi. Ali zašto smo išli? Šta se to ovi nadaju da će postići? Čak i pre nego što su ljudska bića krenula sa Zemlje, biolozi su znali: višim, inteligentnijim vrstama potreban je, za evoluciju, prostor, a ponajbolje dođe neki veliki kontinent. Uz svu bujnu raznovrsnost živih bića na arhipelagu, nije pronađeno ni jedno jedino koje bi se moglo smatrati kandidatom za uzdizanje.
<BR>&nbsp;&nbsp;&nbsp;&nbsp;&nbsp;I, dabome, kad je nastavio rad sa Lingovom sledećeg jutra, tuđinka je saopštila da će se već posle ručka nastaviti izučavanje stenovrebača. Beš je od prvog trenutka rada tog jutra nastavila da proučava glavere, primetno zadovoljna što se vratila svojim najboljim kandidatima.
<BR>&nbsp;&nbsp;&nbsp;&nbsp;&nbsp;Proučavati glavere, pomisli Lark. Kakva ironija.
<BR>&nbsp;&nbsp;&nbsp;&nbsp;&nbsp;Pitanja koja je želeo da postavi sačuvao je za neku kasniju priliku.
<BR>&nbsp;&nbsp;&nbsp;&nbsp;&nbsp;Posle dužeg vremena, Lingova spusti na sto kartu jijoanskih vrsta - na kojoj je iznova 'otkriveno' mnogo toga što je već odavno bilo okačeno po zidovima Larkove radne sobe u selu Dolo - i povede Larka do jednog stola gde su mašine davale razna osvežavajuća pića, ali u maniru nebeskih ljudi. Ovde je osvetljenost bila veoma dobra, i zato Lark krišom klimnu glavom jednom malom čoveku, koji je u blizini čistio kaveze nekih životinja. Taj žutokosi drugar pođe ka gomili drvenih sanduka koji su služili za dovlačenje velikih količina hrane, potrebnih bučnom zoološkom vrtu uhvaćenih bića.
<BR>&nbsp;&nbsp;&nbsp;&nbsp;&nbsp;Lark se smestio na južni kraj stola da ne bi zaklonio vidik od tog žutokosog čoveka prema Lingovoj, mada je nastojao da se vide i Beš i cela pozadina. Ipak, Ling je bila najvažnija. Da bi ovo uspelo, on mora postići da Ling ostane nepomična što je duže moguće.
<BR>&nbsp;&nbsp;&nbsp;&nbsp;&nbsp;"Beš, izgleda, misli da ste našli vrstu koja je prvoklasan kandidat."
<BR>&nbsp;&nbsp;&nbsp;&nbsp;&nbsp;"Mmm?" Crnokosa žena diže pogled sa složene mašine raskošno posvećene proizvodnji samo jednog jedinog napitka, nekakve gorke mutljarije koju je Lark probao samo jednom, a koju su nebeski ljudi nazivali imenom 'ka-fa' ili tako nekako.
<BR>&nbsp;&nbsp;&nbsp;&nbsp;&nbsp;"Našli - šta?" upita Ling, kašičicom promeša veliku šolju koja se pušila i sede, čvrsto se naslonivši.
<BR>&nbsp;&nbsp;&nbsp;&nbsp;&nbsp;Lark pokretom ruke pokaza ka primerku koji je sad bio podvrgnut Bešinim proučavanjima. Taj primerak je spokojno žvakao lopticu načinjenu od biljnog soka, a na njegovog glavi bila je skalamerija sačinjena od mnogo pojedinačnih instrumenata koji su prebirali neurone. Pre nekoliko dana zavladalo je, ali ne zadugo, uzbuđenje kad je Beš počela tvrditi da je čula kako taj glaver 'oponaša' dve izgovorene reči. Sada je radila sa čvrstom rešenošću da uspe. Zurila je u mikroskop i vodila mikrosondu kroz glaverov mozak. Sedela je napomično kao stena, a sondom je pilotirala tako što je činila samo vrlo male pokrete rukama.
<BR>&nbsp;&nbsp;&nbsp;&nbsp;&nbsp;"Pa, pretpostavljam da su glaveri ono za čim tragate?" nastavi Lark.
<BR>&nbsp;&nbsp;&nbsp;&nbsp;&nbsp;Ling se osmehnu. "O tome ćemo znati više kad se vrati naš brod i kad budu obavljeni napredniji testovi."
<BR>&nbsp;&nbsp;&nbsp;&nbsp;&nbsp;Krajičkom svog vidnog polja Lark je opazio da je mali žutokosi čova sklonio poklopac sa jedne rupe na bočnoj strani jednog sanduka. Vide, takođe, blago svetlucanje stakla u toj rupi.
<BR>&nbsp;&nbsp;&nbsp;&nbsp;&nbsp;"A kad će to biti?" upita on, nastojeći da zadrži njenu pažnju.
<BR>&nbsp;&nbsp;&nbsp;&nbsp;&nbsp;Osmeh joj postade širi. "Ja bih želela da vi, narode, prestanete postavljati to pitanje. Počinjem pomišljati da imate na umu nešto zbog čega bi to vama bilo važno. Šta vas briga kad će naš brod doći?"
<BR>&nbsp;&nbsp;&nbsp;&nbsp;&nbsp;Lark naduva obraze, u huniškom stilu, a onda se seti da taj gest njoj ne znači ništa. "Kad bismo bili upozoreni bar malo ranije, to bi bilo fino, eto. Samo toliko. Potrebno je vreme da se ispeče zaista veliki kolač."
<BR>&nbsp;&nbsp;&nbsp;&nbsp;&nbsp;Ona se nasmeja, srdačnije nego što je ta njegova šala zasluživala. Lark se postepeno učio da se ne ljuti svaki put kad mu se učini da je patronizovan. Lingova se, u svakom slučaju, neće smejati kad u arhivama svog broda otkrije da su glaveri - njihovi glavni kandidati za Uzdizanje - već građani galaksije, i da, moglo bi se pretpostaviti, i sad letucaju po nekoj galaktičkoj zabiti, u polovnim brodovima.
<BR>&nbsp;&nbsp;&nbsp;&nbsp;&nbsp;A šta ako se ni u arhivama zvezdane krstarice ne nađu podaci o tome? U najstarijim Spisima stoji da su glaveri potomci jedne od nebrojenih slabo poznatih razumnih rasa u pet galaksija. Možda su glaveri, kao i G'keki, već izumrli, i možda ih se ne seća više niko osim u ledenim sporednim memorijama najvećih ogranaka Galaktičke biblioteke.
<BR>&nbsp;&nbsp;&nbsp;&nbsp;&nbsp;Ovo bi čak mogao biti trenutak predskazan još davno jednom glaverskom sagom, poslednjom koju su glaveri pričali pre nego što su ljudska bića došla na Jijo. O vremenu kad će obnovljena nevinost sprati grehe sa njih, doneti očišćenje i pružiti im dragocenu drugu priliku. Novi početak.
<BR>&nbsp;&nbsp;&nbsp;&nbsp;&nbsp;Ako je tako, pomisli on, onda zaslužuju neke bolje mentore, a ne ovu bandicu lopova.
<BR>&nbsp;&nbsp;&nbsp;&nbsp;&nbsp;"Pretpostavimo da se oni pokažu kao savršeni u svakom pogledu. Da li ćete ih povesti sa sobom kad pođete?"
<BR>&nbsp;&nbsp;&nbsp;&nbsp;&nbsp;"Verovatno. Jednu skupinu za priplod. Stotinak njih."
<BR>&nbsp;&nbsp;&nbsp;&nbsp;&nbsp;Krajičkom oka on primeti da onaj žuća poklapa rupu iza koje je bilo sočivo njegovog fotoaparata. To učinivši, Blor Portretista podiže taj sanduk i ponese ga, sa zadovoljnim osmehom, napolje, kroz zadnja, širom otvorena šatorska 'vrata'. Možda će na fotografiji lice Lingove biti malo zamućeno, jer je tokom te duge ekspozicije ona pokretala glavu; telo i odelo će se verovatno videti bolje. Srećom, za sve vreme pravljenja snimaka nisu se nimalo pomakli jedan robot, jedan usnuli stenovrebač, Beš i njen glaver. Planinski lanac, viđen kroz otvoreni zadnji deo šatora, odrediće geografski položaj i godišnje doba.
<BR>&nbsp;&nbsp;&nbsp;&nbsp;&nbsp;"A ostali?" upita on. Laknulo mu je što sad može da usmeri celu svoju pažnju samo na razgovor.
<BR>&nbsp;&nbsp;&nbsp;&nbsp;&nbsp;"Šta ostali?"
<BR>&nbsp;&nbsp;&nbsp;&nbsp;&nbsp;"Mislim, šta će se desiti sa onim glaverima koje ne povedete?"
<BR>&nbsp;&nbsp;&nbsp;&nbsp;&nbsp;Njene crne oči se suziše. "Zašto bi se išta dogodilo njima?"
<BR>&nbsp;&nbsp;&nbsp;&nbsp;&nbsp;"Pa, stvarno, zašto?" Lark se nelagodno pomače. Mudraci su želeli da još neko vreme održavaju atmosferu napete nedorečenosti, umesto da sa tuđinima otvoreno raščiste pitanje kakve su njihove namere. Ali on je već pomogao ostvarenju planova mudraca, na taj nečin što je pomogao Bloru. U međuvremenu, Harulen i drugi jeretici vrše pritisak na njega, Larka, traže odgovore. Moraju uskoro doneti odluku da li da vežu svoju sudbinu sa tajanstvenim planom zelota.
<BR>&nbsp;&nbsp;&nbsp;&nbsp;&nbsp;"Ali... postavlja se pitanje i za sve nas ostale."
<BR>&nbsp;&nbsp;&nbsp;&nbsp;&nbsp;"Vas ostale?" Ling je uzvila jednu obrvu.
<BR>&nbsp;&nbsp;&nbsp;&nbsp;&nbsp;"Šest naroda Jijoa. Kad završite to što je vaš naum i pođete - šta će se dogoditi sa nama?"
<BR>&nbsp;&nbsp;&nbsp;&nbsp;&nbsp;Ona zastenja. "Ne znam više koliko puta su mi postavili to pitanje!"
<BR>&nbsp;&nbsp;&nbsp;&nbsp;&nbsp;Lark je zurio u nju. "Ko?"
<BR>&nbsp;&nbsp;&nbsp;&nbsp;&nbsp;"A ko nije?" Ona odahnu zgroženo. "Bar trećina pacijenata koje lečimo na klinici prilazi nam posle, onako istiha, i pokušava izvući iz nas informaciju kako ćemo. Naime, kako ćemo pobiti sve živo na ovoj planeti što ima ikakvu inteligenciju, na dan našeg odlaska! Hoćemo li to uraditi blago? Ili ćemo zasipati munjama sa neba? Toliko su jednolični sa tim pitanjem, da mi dođe da - aaah!" Ona steže pesnicu. Uskraćenost se jasno videla na njenom obično staloženom licu.
<BR>&nbsp;&nbsp;&nbsp;&nbsp;&nbsp;Lark žmirnu. Bio je planirao da okolišno dođe i on do upravo tih pitanja.
<BR>&nbsp;&nbsp;&nbsp;&nbsp;&nbsp;"Narod se plaši", reče on. "Logika ove situacije je takva da..."
<BR>&nbsp;&nbsp;&nbsp;&nbsp;&nbsp;"Da, da, znam", prekide ga Ling nestrpljivo. "Ako smo došli da ukrademo predrazumne žive vrste sa Jijoa, ne možemo dopustiti da ostane živ ijedan svedok. A naročito ne ijedan pripadnik one vrste koju odlučimo da ukrademo! Ma narode, gde nalazite takve zamisli?"
<BR>&nbsp;&nbsp;&nbsp;&nbsp;&nbsp;U knjigama, htede Lark da kaže. U upozorenjima koja su naši preci ostavili. Tu nalazimo.
<BR>&nbsp;&nbsp;&nbsp;&nbsp;&nbsp;Međutim, koliko se zaista može verovati tim Spisima? Oni najpodrobniji propali su u požaru ubrzo posla dolaska ljudi na Jijo. Uostalom, zar nisu ljudi u to doba bili naivne pridošlice na galaktičkoj sceni, do paranoje zabrinuti za svoju bezbednost? Zar se nisu upravo oni najviše paranoični ukrcali u Kivot i krišom otišli na jedan daleki, zabranjeni svet, i sakrili se tamo?
<BR>&nbsp;&nbsp;&nbsp;&nbsp;&nbsp;Šta ako su preuveličavali opasnost?
<BR>&nbsp;&nbsp;&nbsp;&nbsp;&nbsp;"Ozbiljno, Lark, zašto bismo se mi plašili ičega što jedna skupinica prerano došlih može da priča o nama? Verovatnoća da u sledećih sto hiljada godina stigne neki galaktički inspekcijski brod vrlo je mala. Dok takav stigne, ako iko od nas još bude postojao, naša poseta svakako će se pretopiti u mutne legende. Nema nikakve potrebe da počinimo genocid - niti bismo ikad mogi naterati sebe da učinimo nešto tako užasno, ma iz kog razloga!"
<BR>&nbsp;&nbsp;&nbsp;&nbsp;&nbsp;Prvi put je Lark zavirio iza Lingine maske ironične smirenosti. Ili je duboko verovala u ono što govori, ili je bila zaista dobra glumica.
<BR>&nbsp;&nbsp;&nbsp;&nbsp;&nbsp;"Pa kako onda mislite usvojiti predrazumnu vrstu nađenu ovde? Ne možete valjda priznati da ste je pokupili na zabranjenoj planeti."
<BR>&nbsp;&nbsp;&nbsp;&nbsp;&nbsp;"Eto, konačno, jednog pametnog pitanja." Izgledala je kao da joj je laknulo. "Priznajem da to neće biti lako. Kao prvo, ta vrsta mora biti 'zasađena' u drugi ekosistem, i to ne sama nego zajedno sa simbioznim bićima koja su joj potrebna, i sa drugim dokazima da su ta bića duže živela kod nas. Onda moramo čekati poprilično dugo..."
<BR>&nbsp;&nbsp;&nbsp;&nbsp;&nbsp;"Milion godina?"
<BR>&nbsp;&nbsp;&nbsp;&nbsp;&nbsp;Osmeh Lingove se vratio, tanak. "Ne baš toliko dugo. Ima nekoliko elemenata koji rade u našu korist, znaš. Jedan je činjenica da na većini svetova biološki arhivi naprosto vrve od anomalija. Uprkos zakonskim odredbama protiv štetnog prelivanja vrsta, svaki novi zakupci, kad se doseljavaju na neku planetu, donesu gomile svojih omiljenih vrsta biljaka i životinja, a sa ovima dođu i svakojaki paraziti i simbioti. Pogledaj, na primer, glavere." Ona klimnu glavom ka glaveru kome je Beš ispitivala mozak. "Sigurna sam da ćemo naći podatke o bar nekoliko drugih mesta gde su, u prošlosti, proticali slični geni."
<BR>&nbsp;&nbsp;&nbsp;&nbsp;&nbsp;Sad je na Larka bio red da se osmehne setno i kratkotrajno.
<BR>&nbsp;&nbsp;&nbsp;&nbsp;&nbsp;Ne znate vi ni polovinu istine o tome, pomisli on.
<BR>&nbsp;&nbsp;&nbsp;&nbsp;&nbsp;"I tako, vidiš", nastavi Lingova. "Neće biti mnogo važno ako rezidualna populacija ostane na Jijou, ako mi imamo dovoljno vremena da ponetu populaciju genetski modifikujemo, odnosno da veštački ubrzamo genetsku divergenciju. A to će se u svakom slučaju morati dogoditi u procesu Uzdizanja."
<BR>&nbsp;&nbsp;&nbsp;&nbsp;&nbsp;Znači, tako, pomisli Lark. Vi možete na kraju i odbaciti glavere, kao nedovoljno dobre, ali preurediti možda neku drugu od vrsta koje ponesete, i ostvariti lepu zaradu.
<BR>&nbsp;&nbsp;&nbsp;&nbsp;&nbsp;Štaviše, nećete se nimalo nervirati, jer ne vidite u tome ništa kriminalno.
<BR>&nbsp;&nbsp;&nbsp;&nbsp;&nbsp;"Rekla si 'nekoliko' elemenata."
<BR>&nbsp;&nbsp;&nbsp;&nbsp;&nbsp;"E, onaj drugi element je prava tajna." Njene crne oči se ozariše. "A sastoji se u jednoj vrsti naše veštine."
<BR>&nbsp;&nbsp;&nbsp;&nbsp;&nbsp;"Veštine?"
<BR>&nbsp;&nbsp;&nbsp;&nbsp;&nbsp;"Zapravo, veštine naših blagoslovenih pokrovitelja." U njenom glasu osetiše se tonovi dubokog poštovanja. "Rotheni su u tome velemajstori, znaš. Kao što dokazuje njihov dosadašnji najveći uspeh - ljudski rod."
<BR>&nbsp;&nbsp;&nbsp;&nbsp;&nbsp;Još jednom, dakle, pominjanje tog tajanstvenog klana kome su sve četvoro istražitelja iskazivali najveću odanost. U prvo vreme ljudi sa zvezda nastojali su da o tome ne govore konkretno, kasnije su rekli ime te rase, ali se Ling ogradila rekavši da se Rotheni ipak ne zovu stvarno tako. Vremenom su, u svakom slučaju, otkrivali sve više o tim navodnim mentorima ljudskog roda, kao da ih na to nagoni neodoljivi ponos.
<BR>&nbsp;&nbsp;&nbsp;&nbsp;&nbsp;Ili naprosto znaju da se nemaju čega plašiti jer neće imati ko da priča.
<BR>&nbsp;&nbsp;&nbsp;&nbsp;&nbsp;"Zamisli samo. Uspeli su obaviti Uzdizanje ljudske vrste u potpunoj tajnosti, ali su diskretno izmenili podatke u Institutu za migracije tako da je naš matični svet, Zemlja, ostao nedirnut, na ugaru, neverovatnih pola milijarde godina! Čak su se postarali da njihovo rukovođenje bude tako blago i neprimetno da naši preci zadrže fantastičnu, ali korisnu opsenu da sami sebe uzdižu!"
<BR>&nbsp;&nbsp;&nbsp;&nbsp;&nbsp;"Zapanjujuće", reče Lark. Nikada do sad nije kod Lingove video takvo uzbuđenje. Želeo je da pita: kako je bilo moguće izvesti tako nešto? Ali to bi značilo da on nema poverenja u njene reči, a Lark je želeo da se dobri i otvoreni odnosi nastave. "Naravno, samouzdizanje je nemoguće", reče on da bi je podstakao da govori dalje.
<BR>&nbsp;&nbsp;&nbsp;&nbsp;&nbsp;"Sasvim nemoguće. To se zna još od legendarnih dana Praotaca. Evolucija može izgurati jednu rasu sve do predrazumnog stanja, ali za onaj konačni skok potrebna je pomoć neke druge rase koja je već uspela. Ovo načelo leži u osnovi životnog ciklusa svih rasa koje dišu kiseonik, svuda u pet galaksija."
<BR>&nbsp;&nbsp;&nbsp;&nbsp;&nbsp;"Pa zašto su, onda, naši preci verovali da su uspeli sami sebe da uzdignu?"
<BR>&nbsp;&nbsp;&nbsp;&nbsp;&nbsp;"Pa, znaš šta, oni najrazumniji oduvek su slutili da smo imali pomoć spolja. Time se objašnjava jačina osećanja koje se ispoljavaju kod većine religija. Ali pravi izvor naše sposobnosti da mislimo razumno ostao je nepoznat tokom glavnine vremena koje su skrivene ruke provele vodeći nas. Samo su Dakini - davni prethodnici naše skupine - znali od samog početka tu tajnu."
<BR>&nbsp;&nbsp;&nbsp;&nbsp;&nbsp;"Pa, zar i Tergenski savet..."
<BR>&nbsp;&nbsp;&nbsp;&nbsp;&nbsp;"Kaže se Teragenski savet." Njen glas postade neugodan. "Ona rulja imbecila koji upravljaju Zemljom i njenim kolonijama u ovim opasnim vremenima? Njihova zadrtost neće uticati mnogo na tok događaja. Čak ni ova stvar sa 'Strikerom', koja je polovinu fanatika u Vaseljeni razbesnela do ludila, tako da sad urliču i zahtevaju da se to od Zemlje krvavo naplati, čak ni to neće dovesti do neke ozbiljnije nesreće, uprkos delovanju tih teragenskih budala. Zato što će se Rotheni pobrinuti da se sve dovede u red. Ne brini."
<BR>&nbsp;&nbsp;&nbsp;&nbsp;&nbsp;Lark nije brinuo. Ne u tim razmerama koje je ona počela pominjati. Ne do ovog trenutka. A to njeno 'ne brini' nije ga ospokojilo, naprotiv.
<BR>&nbsp;&nbsp;&nbsp;&nbsp;&nbsp;Mudraci su još pre nekoliko dana uspeli da uklope, iz većeg broja takvih naznaka, sliku koja bi trebalo da znači da u pet galaksija postoji neka velika kriza koja je dovela do svojevrsnog vanrednog stanja. Tu se, možda, krilo i objašnjenje zbog čega su otimači gena upali na Jijo baš sad: koriste opštu uzbunu da ućare nešto sitno za sebe, da ukradu i pobegnu.
<BR>&nbsp;&nbsp;&nbsp;&nbsp;&nbsp;Šta je to mogao učiniti nejaki klan Zemljana, pomisli Lark, pa da izazove toliko uznemirenja?
<BR>&nbsp;&nbsp;&nbsp;&nbsp;&nbsp;Uz malo truda, on uspe da tu misao potisne iz svesti, bar privremeno, kao suviše ogromnu da bi se o njoj sada razmišljalo.
<BR>&nbsp;&nbsp;&nbsp;&nbsp;&nbsp;"A kada su Rotheni saopštili istinu vama... Dakinima?"
<BR>&nbsp;&nbsp;&nbsp;&nbsp;&nbsp;"Ranije nego što bi ti mogao pomisliti, Lark. Čak i pre nego što su vaši preci zaokrenuli svojim rasklimatanim zvezdanim brodom, podignutim sa nekog otpada, i doleteli ovamo, spustili tu kršinu na Jijo i time otpočeli još jedno svoje nerazumno i ludo kockanje sa sudbinom. Ubrzo posle ulaska ljudskog roda u međuzvezdani prostor, Rotheni su odabrali nekoliko muškaraca i nekoliko žena da budu primaoci otkrovenja. Odabrali su one koji su i do tada bili čvrsti u svojoj veri i spremnosti. Neki od tih ljudi ostali su na Zemlji da pomažu, tajno, u usmeravanju ljudske rase, dok su drugi otputovali da borave u sreći među Rothenima i da im tamo, u svemiru, pomažu u radu."
<BR>&nbsp;&nbsp;&nbsp;&nbsp;&nbsp;"U kom radu?"
<BR>&nbsp;&nbsp;&nbsp;&nbsp;&nbsp;Na njenom licu bio je izraz koji je Lark ponekad viđao kod ljudi koji se vraćaju sa hodočašća do Svetog jajeta, a imali su tu sreću da ih taj ogromni sveti kamen blagoslovi pevanjem, baš tada, svojih vedrih i spokojnih harmonija. Izraz osobe koja je upravo doživela jednu raskošnu veličanstvenost.
<BR>&nbsp;&nbsp;&nbsp;&nbsp;&nbsp;"Pa, zna se, to je rad na izbavljenju onih koji su se izgubili. I na negovanju onog što će možda uroditi plodom."
<BR>&nbsp;&nbsp;&nbsp;&nbsp;&nbsp;Lark se zabrinu da se upravo Lingova sad ne 'izgubi' u potpunom misticizmu. "Da li ćemo mi dobiti priliku za susret sa Rothenima?"
<BR>&nbsp;&nbsp;&nbsp;&nbsp;&nbsp;Njene oči bile su izvan žiže dok je razmišljala o dalekim vidicima prostora i vremena. Sad se okrenuše ka njemu i zablistaše oštro.
<BR>&nbsp;&nbsp;&nbsp;&nbsp;&nbsp;"Možda, neki od vas, ako budete imali sreće... Zapravo, moglo bi se dogoditi da imate mnogo više sreće nego što ste ikada i sanjali."
<BR>
<BR>&nbsp;&nbsp;&nbsp;&nbsp;&nbsp;Implikacije ovoga što je rekla zavrtele su mu glavu. Da li je moguće da je mislila to što on misli da je mislila?
<BR>&nbsp;&nbsp;&nbsp;&nbsp;&nbsp;Te večeri, uz sveću, on proveri sve svoje proračune iz početka.
<BR>&nbsp;&nbsp;&nbsp;&nbsp;&nbsp;Po najboljim jijoanskim merenjima, zapremina zvezdanog broda bila je oko pola miliona kubnih metara.
<BR>&nbsp;&nbsp;&nbsp;&nbsp;&nbsp;Kad bismo, pomisli on, natrpali sva ljudska bića sa Jijoa unutra, ali tako da ih naslažemo kao smrznuta drva, na kamare - pa, možda bismo mogli svi stati unutra. Ali ne bi ostalo prostora ni za šta drugo.
<BR>&nbsp;&nbsp;&nbsp;&nbsp;&nbsp;Kad je prvi put obavio ovo izračunavanje, naum mu je bio samo da pokaže da su netačne glasine koje su širili neki mlađi Uri i Gheueni, po kojima su ljudski naseljenici Jijoa nadomak da se naprosto svi ukrcaju u brod i odlete u svemir. Lark je u tome uspeo: dokazao je da u brodu nema mesta za jednu takvu masovnu seobu ljudskih bića nazad među zvezde. Fizički nemoguće. Ne mogu se 'nabaviti karte'. Ili se bar ovim jednim brodom ne mogu odseliti svi.
<BR>&nbsp;&nbsp;&nbsp;&nbsp;&nbsp;Ali, pomisli on, ona je sad rekla 'neki od vas'.
<BR>&nbsp;&nbsp;&nbsp;&nbsp;&nbsp;Ovi bi mogli, pomisli Lark, da utovare stotine i stotine vuank-crva, dugojeda i glavera, i da ostane još mesta za nekoliko izgubljenih njihovih rođaka. Za one koji su dokazali svoju korisnost.
<BR>&nbsp;&nbsp;&nbsp;&nbsp;&nbsp;Lark je umeo da prepozna kad mu neko nudi mito.
<BR>&nbsp;&nbsp;&nbsp;&nbsp;&nbsp;Iako je veoma osuđivao svoje pretke što su došli ovde, ovu planetu je, ipak, voleo i znao je da bi odlazak doneo bol koji ne bi nikad nestao.
<BR>&nbsp;&nbsp;&nbsp;&nbsp;&nbsp;Pa ipak, pomisli on, da su stvari drugačije, poleteo bih kao iz topa ispaljen. A ko ne bi?
<BR>&nbsp;&nbsp;&nbsp;&nbsp;&nbsp;U pravu su zeloti, reče on sebi. Ni u jednog čoveka ne može se imati potpuno poverenje, u ovim vremenima. Jer svaki od nas može biti podmićen. Kupljen ponudom da ga promovišu u boga.
<BR>&nbsp;&nbsp;&nbsp;&nbsp;&nbsp;Nije imao, zapravo, nikakvu predstavu o tome šta zeloti smeraju. Ali je znao da smatraju da imaju pravo i slobodu da delaju kako god njima padne na pamet, bez traženja ičijeg saveta, bez odobrenja posustalih i neodlučnih mudraca. U zelotskom 'kabalu' učestvuje i nekoliko ljudskih bića, naravno; šta se može učiniti bez ljudske veštine i ljudskih starih znanja? Ali nijedno ljudsko biće nije pripušteno u onaj uži krug, gde se odluke stvarno donose.
<BR>&nbsp;&nbsp;&nbsp;&nbsp;&nbsp;Dakle, šta sam doznao? - pomisli on.
<BR>&nbsp;&nbsp;&nbsp;&nbsp;&nbsp;Spusti pogled ka praznom listu hartije. Nije on jedini izvor informacija; sigurno i mudraci, ali i zeloti, pružaju mnoge druge 'pipke'. Moguće je da je i Harulen jedan od obaveštajaca. Ipak, Lark je znao da će njegova reč imati određenu težinu.
<BR>&nbsp;&nbsp;&nbsp;&nbsp;&nbsp;Ako Lingova govori istinu, pomisli on, i ako zeloti u to poveruju, možda će otkazati svoju akciju, kakva god da je bila. Šta briga zelote da li će nekoliko glavera i kamenjaraca biti odneto sa ove planete, ako će uljezi ostaviti nas na miru, da živimo kao pre?
<BR>&nbsp;&nbsp;&nbsp;&nbsp;&nbsp;Ali šta ako Lingova laže? Zar ne bi u tom slučaju zeloti propustili, bez ikakvog valjanog razloga, svoju najbolju priliku za udarac?
<BR>&nbsp;&nbsp;&nbsp;&nbsp;&nbsp;Opet, pretpostavimo da niko ne poveruje Lingovoj, ali da ona stvarno govori istinu? Zeloti bi mogli napasti, neuspešno, ali ipak dovoljno opako da isprovociraju osvetu - upravo onaj postupak koga se bojimo, pomisli Lark.
<BR>&nbsp;&nbsp;&nbsp;&nbsp;&nbsp;Jednako radikalni i isključivi kao zeloti, ali na sasvim suprotnom kraju političkog spektra, bili su oni jeretici koji su otvoreno priželjkivali da budu uništeni, kao i da svi ostali pripadnici svih šest naroda Jijoa takođe budu uništeni. Neki apostatni Huniši i Uri, članovi Harulenovog društva, prizivali su to doba u kome će se desiti 'transcendentni kraj' - Uri zbog svoje vrele krvi, a Huniši upravo zato što se kod njih strasti zagrevaju sporo, ali kad se jednom razgore, zaustavljanja nema.
<BR>&nbsp;&nbsp;&nbsp;&nbsp;&nbsp;Ako naši ekstremisti zaključe da Ling i njena družina 'nemaju petlje' za genocid, pomisli on, možda će napraviti neku provokaciju da bi do genocida ipak došlo!
<BR>&nbsp;&nbsp;&nbsp;&nbsp;&nbsp;Ovo bi oni mogli uraditi uprkos tome što je on u svom govoru zatražio da šest naroda Jijoa nestanu putem kontrole rađanja, uz opšti konsenzus.
<BR>&nbsp;&nbsp;&nbsp;&nbsp;&nbsp;Postoji i ova zavera da ucenjujemo tuđine pomoću fotografija, pomisli on.
<BR>&nbsp;&nbsp;&nbsp;&nbsp;&nbsp;Iako je sam pomogao Bloru da načini jednu sliku, sada sa zapita da li ovi divljaci oko njega shvataju koliko je takav pokušaj ucenjivanja opasan. Možda smatraju da nemaju šta da izgube?
<BR>&nbsp;&nbsp;&nbsp;&nbsp;&nbsp;Lark se protrlja po neobrijanom licu. Oseti umor veći nego što bi odgovaralo njegovim godinama. Baš je umršena ova naša mreža, pomisli on.
<BR>&nbsp;&nbsp;&nbsp;&nbsp;&nbsp;Liznu vrh pera, zamoči ga u mastilo i poče pisati.
</P></TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
