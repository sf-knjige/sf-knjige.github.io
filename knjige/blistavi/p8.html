<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Pamtite, dakle, prstenovi moji, kako je rothenski brod načinio tri kruga iznad Livade okupljanja, sav užaren od spuštanja kroz vazduh, praćen urlajućim protivljenjem rascepljenog neba? Pogladite vosak pamćenja i prisetite se kako je moćna izgledala ta letelica kad je zastala u vazduhu onako dramatično, maltene iznad glava okupljenog naroda.
<BR>&nbsp;&nbsp;&nbsp;&nbsp;&nbsp;Čak su i pripadnici ljudskog plemena, koje je među svima nama najveštiji pravilac tehnologije, samo stajali i blenuli, očima onako zaokrugljenim, kako je već manir njihove rase. Valjkasti brod, ogroman kao glečer, sleteo je na tlo, samo devedeset strelometa daleko od tajne udubine Svetog Jajeta.
<BR>&nbsp;&nbsp;&nbsp;&nbsp;&nbsp;Pripadnici svih šest naroda došli su pred nas, ječeći od straha.
<BR>&nbsp;&nbsp;&nbsp;&nbsp;&nbsp;"O, mudraci, da li da bežimo? Trebali da se krijemo, kao što to Zakon zahteva?"
<BR>&nbsp;&nbsp;&nbsp;&nbsp;&nbsp;Istina je, Spisi nam to zapovedaju. 'Prikrivajte svoje šatore i njive, dela svojih ruku i sebe same. Jer sa neba će se na vas obrušiti suđenje strašno i pokora.'
<BR>&nbsp;&nbsp;&nbsp;&nbsp;&nbsp;Prenosioci poruka su pitali: "Treba li da pošaljemo onaj signal: sela i gradove i krda i gnezda da obavestimo da unište sve što imaju?"
<BR>&nbsp;&nbsp;&nbsp;&nbsp;&nbsp;Čak i pre nego što je taj zakon uobličen, pre nego što se iz oštrih neprijateljstava uobličila Zajednica, mi izgnanici smo, onako rasejani kao bande lutalica, dobro znali odakle preti opasnost. Došli smo na Jijo da se tu sklonimo i da se dobro krijemo kad god osmatračke sonde galaktičkih geografskih instituta pogledaju ovu planetu; a sonde su povremeno dolazile i osmatrale, ali nemarno i izdaleka. O njihovom nailasku saznavali smo tako što su naše senzor-stene počinjale da svetle vatrom upozorenja. U drugim prilikama, svetlucava loptasta jata Zanga padala su sa zvezdanog svoda i uranjala u more, iz koga su se onda dizali oblaci ukradenih isparenja. Čak i u onim prilikama kad su nove rase dolazile na ovu planetu sa namerom da tu ostanu tajno, oni koji su stigli pre njih nisu ih pozdravljali sve dok se ne bi uverili da je brod novopridošlih spaljen.
<BR>&nbsp;&nbsp;&nbsp;&nbsp;&nbsp;"Treba li da se skrivamo?"
<BR>&nbsp;&nbsp;&nbsp;&nbsp;&nbsp;Setite se, prstenovi moji, kakvo se zbunjeno blejanje nadiglo dok je narod jurcao kud-koji, razbacan kao trice na vrtložnom vetru; kako su bežali kroz svetkovinske paviljone i vukli svoje đinđuve odatle, prema okolnim pećinama. Ali ne baš svi. Bilo je i onih koji su ostali smireni, sa sudbinom pomireni. U svakoj rasi našlo se takvih, mali broj. Oni su shvatili da ovog puta nema skrivanja od zvezda.
<BR>&nbsp;&nbsp;&nbsp;&nbsp;&nbsp;Među nama, visokim mudracima, prvo je progovorio Vuben. Okrenuo je po jednu očnu stabljiku prema svakome.
<BR>&nbsp;&nbsp;&nbsp;&nbsp;&nbsp;"Nikada ranije nije se desilo da brod sleti tačno među nas. Jasno je da smo već otkriveni."
<BR>&nbsp;&nbsp;&nbsp;&nbsp;&nbsp;"Možda i ne", reče Ur-Jah, tonom nade, na sedmom galaktičkom jeziku. Jednim kopitom udarala je po zemlji. Belo krzno kostrešilo se oko njene veoma raširene urske nozdrve. "Možda oni samo idu za emanacijama iz Jajeta! Ako se sakrijemo brzo, možda..."
<BR>&nbsp;&nbsp;&nbsp;&nbsp;&nbsp;Zaćutala je kad je čovek, Lester, odmahnuo glavom. Taj jednostavan gest poricanja postaje u poslednje vreme moderan u našoj Zajednici, kod onih koji imaju glavu.
<BR>&nbsp;&nbsp;&nbsp;&nbsp;&nbsp;"Na ovom rastojanju naši infracrveni 'potpisi' moraju biti nepogrešivo jasni. Biblioteka koju ovi imaju u brodu svakako nas je već kategorisala, odredila kojoj vrsti i podvrsti pripada svaki od ovih naroda. Ako pre silaska u našu atmosferu nisu znali ko smo, sada svakako znaju."
<BR>&nbsp;&nbsp;&nbsp;&nbsp;&nbsp;Iz navike smo prihvatili njegove reči kao istinu, jer se ljudska bića često najbolje razumeju u tu vrstu stvari.
<BR>&nbsp;&nbsp;&nbsp;&nbsp;&nbsp;"Možda su izbeglice kao i mi", reče naša gheuenska mudrakinja, odišući nadom iz svih pet ustiju na svojim nogama. Vuben se, međutim, nije dao ubediti.
<BR>&nbsp;&nbsp;&nbsp;&nbsp;&nbsp;"Videli ste kakvim načinom su došli. Zar se tako kreću izbeglice? Oni koji će hodati u strahu i skrivati se od zurenja Izmunutinog? Zar je iko od naših predaka došao tako? Sa zverskim urlikom preko celog neba?"
<BR>&nbsp;&nbsp;&nbsp;&nbsp;&nbsp;Vuben podiže prednje oko da osmotri gomilu, a onda pozva narod da se utiša. "Neka svi ostanu u ovoj dolini svetkovinskoj", reče im. "To je zato da ne bismo, bežeći, ukazali na to gde su skrovišta naših klanova, gde su nam legla. Ali potražite sve glavere koji su došli da pasu travu na ovim livadama. Odgurajte iz doline te stvorove nišče duhom, da ne bi na njihovu ponovo stečenu nevinost pala neka mrlja naše krivice.
<BR>&nbsp;&nbsp;&nbsp;&nbsp;&nbsp;A svi mi, iz svih šest naroda, koji smo se zatekli u dolini danas, svi na koje je pala tamna senka onog broda... moramo preživeti ili umreti, kako sudbina bude htela."
<BR>&nbsp;&nbsp;&nbsp;&nbsp;&nbsp;Tada sam ja/smo mi osetio/li učvršćenje među prstenovima mog/našeg tela. Strah se pretopio u plemenitu pomirenost. I narod je, takođe, uvideo istinu u Vubenovim rečima.
<BR>&nbsp;&nbsp;&nbsp;&nbsp;&nbsp;"Nećemo ni jurcati beskorisno", nastavio je on. "Jer Spisi takođe kažu: 'Kad svi velovi budu razderani, ne krijte se više u strahu. Jer to će biti dan suđenja vašeg. Tada treba da stojite onakvi kakvi jeste.'"
<BR>&nbsp;&nbsp;&nbsp;&nbsp;&nbsp;Tako je jasna bila njegova mudrost da se usprotivio nije niko. Okupili smo se tada, svako je svome plemenu prišao, zar ne, prstenovi? Bili smo mnoštvo, postali smo jedna celina.
<BR>&nbsp;&nbsp;&nbsp;&nbsp;&nbsp;Zajedno smo se okrenuli tom brodu i svojoj sudbini.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
