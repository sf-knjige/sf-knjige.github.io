<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Džaba vičeš ti na glavere, a ne vredi ni kamenje da bacaš. Izmaknu se malo, gledaju glupo i tupo, očima loptastim i praznim, i uskoro nastave po starom.
<BR>&nbsp;&nbsp;&nbsp;&nbsp;&nbsp;Ovo dvoje glavera su tako, i posle vike i kamenja, nastavili da prate ljudsku skupinu. Dver je uskoro shvatio da nema načina da ih se otarasi. Samo su dve mogućnosti bile: ubiti ih ili prenebregavati.
<BR>&nbsp;&nbsp;&nbsp;&nbsp;&nbsp;"Imaš ti druga posla, sinko", presudi Danel Ozava.
<BR>&nbsp;&nbsp;&nbsp;&nbsp;&nbsp;Imao je, zaista, veoma mnogo drugog posla.
<BR>&nbsp;&nbsp;&nbsp;&nbsp;&nbsp;Čistina na drugoj strani vodopada i gaza smrdela je na Ure, magarce i simle, čak i sad, kad je Dver obazrivo preveo Danelovu skupinu na drugu stranu reke. Dalje ih je vodio u skladu sa starom ratnom taktikom: noću izviđati, danju marširati preko terena koji je već izviđen. Imajući u vidu čvrste urske dnevne i noćne navike, tako se mogu izbeći zasede. Ali Uri i Urkinje su prilagodljiva bića. Dešavalo se da u napad krenu upravo noću, što su ljudski borci više puta osetili na svojoj koži.
<BR>&nbsp;&nbsp;&nbsp;&nbsp;&nbsp;Dver se nadao da ovi Uri ispred njega postupaju lenjo i uhodano; posle nekoliko pokolenja mira, trebalo bi da budu takvi.
<BR>&nbsp;&nbsp;&nbsp;&nbsp;&nbsp;Njegovo je bilo da se probudi u ponoć, krene napred u izviđanje pri svetlosti dva manja meseca Jijoa, da njuška kad god trag mnogobrojnih kopita počne da se bliži nekom mestu gde bi mogla biti zaseda, odakle bi oni mogli pripucati. U zoru, da se okrene i požuri nazad, do svojih, i zatim da pomaže Danelovoj magaradi da polako, kloparavo, pređu istu tu stazu, danju.
<BR>&nbsp;&nbsp;&nbsp;&nbsp;&nbsp;Ozava je smatrao da je potrebno što pre sustići ursku bandu i postići, pregovorima, nešto. Dvera je to brinulo.
<BR>&nbsp;&nbsp;&nbsp;&nbsp;&nbsp;Koju li to reakciju očekuje on od njih? - razmišljao je Dver.
<BR>&nbsp;&nbsp;&nbsp;&nbsp;&nbsp;Da nas prigrle kao braću?
<BR>&nbsp;&nbsp;&nbsp;&nbsp;&nbsp;Oni su kriminalci, kao i ta Retina banda, govorio je sebi. Kriminalci, kao što smo i mi.
<BR>&nbsp;&nbsp;&nbsp;&nbsp;&nbsp;Balega je postajala svežija. Sada su Uri bili samo sedam dana, možda i manje, ispred njih.
<BR>&nbsp;&nbsp;&nbsp;&nbsp;&nbsp;Dver poče primećivati i neke druge tragove. Otiske nečeg mekog u pesku. Krhotine kamena, veštački nastale. Delić kože sa mokasine. Razbrljane ostatke logorske vatre od pre mesec dana, ili još starije.
<BR>&nbsp;&nbsp;&nbsp;&nbsp;&nbsp;Retina banda, govorio je on sebi; Uri su krenuli pravo u sredinu teritorije te bande.
<BR>&nbsp;&nbsp;&nbsp;&nbsp;&nbsp;Ove vesti Danel je primio mirno. "Verovatno i Uri tumače te tragove isto kao i mi. Ljudi koji su ovde živeli kao prerano došli sigurno raspolažu velikim dragocenim iskustvom o načinima preživljavanja u ovim brdima. Pitanje je samo da li se to iskustvo može kupiti, ili dobiti besplatno, ili..."
<BR>&nbsp;&nbsp;&nbsp;&nbsp;&nbsp;"Ili mučenjem izvući iz njih", reče Lena Strong, dovršivši njegovu misao. Sedela je pored prigušenog crvenog večernjeg žara i oštrila, pomoću kamena za oštrenje, jedan od svojih noževa. "Neki urski klanovi držali su ljudske zarobljenike i koristili ih kao robovsku radnu snagu, dok ih mi nismo odučili od toga."
<BR>&nbsp;&nbsp;&nbsp;&nbsp;&nbsp;"Tu naviku su Uri videli kod Gheuena. Nema razloga da pretpostavljamo da je robovlasništvo tipično ursko ponašanje. Što se toga tiče, na staroj Zemlji čak i sami ljudi su..."
<BR>&nbsp;&nbsp;&nbsp;&nbsp;&nbsp;"Dobro, dobro, ali ni još imamo taj problem", prekide ih Dver. "Šta da radimo kad ih sustignemo."
<BR>&nbsp;&nbsp;&nbsp;&nbsp;&nbsp;"Dabome!" reče Lena, posmatrajući oštricu. "Da li da napadnemo kad su u skupini, i pobijemo ih sve odjednom, ili da ih likvidiramo na huniški način, jednog po jednog."
<BR>&nbsp;&nbsp;&nbsp;&nbsp;&nbsp;Jenin uzdahnu nezadovoljno. "Oh, Lena, prestani, molim te." Jenin je tokom celog putovanja bila vesela, ali ove priče o ratovanju pokvarile su joj dobro raspoloženje. Jenin je pošla u ovaj pohod da bi bila majka-osnivačica nove rase, a ne da bi ubijala stvorenja koja su joj do juče bila komšije.
<BR>&nbsp;&nbsp;&nbsp;&nbsp;&nbsp;Dver je u srcu osećao isti taj bol kao Jenin, ali se svojom pragmatičnom stranom saglašavao sa Lenom.
<BR>&nbsp;&nbsp;&nbsp;&nbsp;&nbsp;"Ako budemo morali, ja bih radije da to uradimo brzo", progunđa on i baci pogled na onog magarca koji je nosio njihove najtajnije, neizrecive 'alate'.
<BR>&nbsp;&nbsp;&nbsp;&nbsp;&nbsp;"Pa, ne bi trebalo da dođe baš do toga", primetio je Danel. "Prvo da mi procenimo ko su oni i šta žele. Možda ćemo moći da stanemo na istu stranu."
<BR>&nbsp;&nbsp;&nbsp;&nbsp;&nbsp;Lena frknu. "Da pošaljemo emisara? Da odamo svoje prisustvo? Čuo si Dvera. Njih ima više od dvanaest!"
<BR>&nbsp;&nbsp;&nbsp;&nbsp;&nbsp;"Pa zar ne mislite da bi, ako je tako, trebalo da pričekamo sledeću skupinu?" upita Jenin. "Navodno su krenuli odmah posle nas."
<BR>&nbsp;&nbsp;&nbsp;&nbsp;&nbsp;Lena slegnu ramenima. "Ko zna koliko će im vremena trebati da stignu? Šta ako zalutaju? Moglo bi se desiti da Uri nađu nas, prvi. A treba imati u vidu i to ljudsko pleme."
<BR>&nbsp;&nbsp;&nbsp;&nbsp;&nbsp;"Retinu staru bandu."
<BR>&nbsp;&nbsp;&nbsp;&nbsp;&nbsp;"Tako je. Hoćemo li da oni budu pobijeni ili porobljeni? Samo zato što se plašimo da..."
<BR>&nbsp;&nbsp;&nbsp;&nbsp;&nbsp;"Lena!" uzviknu Danel. "To će biti dosta za sada. Odlučićemo šta ćemo, kad trenutak dođe. A u međuvremenu, naš jadni Dver treba bar malo da odspava. Dužni smo da mu to omogućimo kad god je moguće."
<BR>&nbsp;&nbsp;&nbsp;&nbsp;&nbsp;"Ma dužni smo mi njemu i mnogo više", progunđa Lena, a Dver baci pogled ka njoj, ali u mraku pre izlaska ijednog meseca uspe da razabere samo senke.
<BR>&nbsp;&nbsp;&nbsp;&nbsp;&nbsp;"'Ku noć svima", reče on i kliznu odatle, da potraži svoje ćebe.
<BR>&nbsp;&nbsp;&nbsp;&nbsp;&nbsp;Sa ćebeta ga pogleda Blatko, nezadovoljan što će morati da se skloni. To stvorenje, ipak, jeste grejalo stvari noću i time delimično nadoknađivalo neke svoje nezgodne navike, kao što je ona da liže Dverovo lice dok ovaj spava, prikupljajući na taj način kapi vode sa Dverovog čela i gornje usne.
<BR>&nbsp;&nbsp;&nbsp;&nbsp;&nbsp;Dver je legao, okrenuo se na stranu - i žmirnuo iznenađeno, videći dva para divovskih izbuljenih očiju kako zure u njega sa udaljenosti od tri metra.
<BR>&nbsp;&nbsp;&nbsp;&nbsp;&nbsp;Džikasti glaveri, pomisli on.
<BR>&nbsp;&nbsp;&nbsp;&nbsp;&nbsp;Bilo bi normalno da on naprosto prenebregne ta mirna stvorenja. Ali nije se mogao osloboditi uspomene na čitav čopor njih okupljen oko mrtvog galaitera.
<BR>&nbsp;&nbsp;&nbsp;&nbsp;&nbsp;On hitnu jednu grudvu zemlje tamo negde, otprilike ka njima. "'Aj, bež'te!"
<BR>&nbsp;&nbsp;&nbsp;&nbsp;&nbsp;Isto tako neodređeno, dva glavera se okrenuše i ležerno se odgegaše otprilike tamo negde, malo dalje.
<BR>&nbsp;&nbsp;&nbsp;&nbsp;&nbsp;Dver pogleda Blatka. "Što ne bi ti bio bar malo koristan i terao ove napasti dalje od nas?"
<BR>&nbsp;&nbsp;&nbsp;&nbsp;&nbsp;Nur mu se samo isceri široko.
<BR>&nbsp;&nbsp;&nbsp;&nbsp;&nbsp;Dver povuče ćebe na sebe, sve do ispod nosa. Pokuša da se staloži. Bio je umoran, boleli su ga mišići i uboji. Ali spavanje je dolazilo sporo, opterećeno nemirnim snovima.
<BR>
<BR>&nbsp;&nbsp;&nbsp;&nbsp;&nbsp;Probudi se zbog nekih blagih dodira, nešto ga je gladilo po licu. On nervozno pokuša da odgurne dosadnog nura.
<BR>&nbsp;&nbsp;&nbsp;&nbsp;&nbsp;"Beži, dlakonja jedan! Idi i liži magareću balegu ako ti je toliko stalo do soli."
<BR>&nbsp;&nbsp;&nbsp;&nbsp;&nbsp;Posle iznenađene pauze, prigušeni glas mu odgovori.
<BR>&nbsp;&nbsp;&nbsp;&nbsp;&nbsp;"Mislim da još nikad nisam pozvana u postelju jednog muškarca tako slađano."
<BR>&nbsp;&nbsp;&nbsp;&nbsp;&nbsp;Dver se prevrte na jedan lakat, protrlja samo jedno oko i osmotri obrise. Žena.
<BR>&nbsp;&nbsp;&nbsp;&nbsp;&nbsp;"Jenin?"
<BR>&nbsp;&nbsp;&nbsp;&nbsp;&nbsp;"A ti bi radije nju? Bacale smo pismo-glava i ja sam pobedila, ali, ako hoćeš, pozvaću je."
<BR>&nbsp;&nbsp;&nbsp;&nbsp;&nbsp;"Lena! Šta mogu da... uradim za tebe?"
<BR>&nbsp;&nbsp;&nbsp;&nbsp;&nbsp;Dver razazna belo svetlucanje - njen retki osmeh.
<BR>&nbsp;&nbsp;&nbsp;&nbsp;&nbsp;"Pa, mogao bi da me pozoveš unutra da se ne smrzavam ovde napolju." Glas joj je bio blag, maltene stidljiv.
<BR>&nbsp;&nbsp;&nbsp;&nbsp;&nbsp;Lena je bila itekako prsata, punokrvna ženska, a reči 'stidljiva' i 'blaga' Dver nikada ranije nije povezao s njom. "A, hm, svakako..." reče on, ali pomisli: da li još sanjam? Ona se, međutim, uvuče glatko među ćebad, pored njega, a snažne ruke počeše raditi da ga oslobode odeće. Koža joj je bila glatka i naprosto je gorela od želje.
<BR>&nbsp;&nbsp;&nbsp;&nbsp;&nbsp;Sasvim sigurno sanjam, reče on sebi. Ona Lena koju poznajem nikad nije mirisala tako dobro.
<BR>&nbsp;&nbsp;&nbsp;&nbsp;&nbsp;"Sav si se nešto steg'o u čvorove", reče ona, i posle tog komentara poče da mu masira leđa, snažno, pronalazeći prava mesta neverovatno tačno. U prvi mah, Dverovo oglašavanje raznim 'uh!' i 'ah!' bilo je samo zbog opuštanja mišićne napetosti. Ali Lena je nekako postizala da svaki zahvat njenih tvrdih prstiju, svaki pritisak i kruženje, budu ženstveni, erotični.
<BR>&nbsp;&nbsp;&nbsp;&nbsp;&nbsp;Na pola masaže Dver pređe granicu svoje samokontrole i prevrte je tako da su im uloge sad bile obrnute, ona ispod njega. Na njenu životnost uzvratio je žustrinom još mnogo većom, posle nekoliko nedelja suzbijanja svoje unutrašnje napetosti. Breme briga i umora kao da je eksplodiralo i razletelo se na hiljadu strana, kroz goru i polje, i u nju, Lenu, jer ona uzdahnu i dohvati ga čvrsto i privuče ga bliže sebi.
<BR>
<BR>&nbsp;&nbsp;&nbsp;&nbsp;&nbsp;Kad se Lena izvukla iz ćebadi i otišla, on ostade da pretura po glavi mutne misli.
<BR>&nbsp;&nbsp;&nbsp;&nbsp;&nbsp;Lena misli da bih ja mogao poginuti, zato što je moj posao da budem u prvom redu ako dođe do bilo kakve borbe. Ovo je možda poslednja... jedina prilika...
<BR>&nbsp;&nbsp;&nbsp;&nbsp;&nbsp;Otplovi u san sasvim miran, bez snova, tako prazan i opušten da se zaista odmorio do trenutka kad je još jedno toplo telo skliznulo između njegove ćebadi. Njegovoj podsvesti već je bilo sve jasno, prihatila je taj konačni ženski pragmatizam.
<BR>&nbsp;&nbsp;&nbsp;&nbsp;&nbsp;Danel će im verovatno biti na raspolaganju i kasnije, razmišljao je polusvesno. Dakle, razumno je da one iskoriste sve što ja mogu dati, dok još mogu.
<BR>&nbsp;&nbsp;&nbsp;&nbsp;&nbsp;Znao je da nije njegovo da bude sudija, da ocenjuje ponašanje žena. Njihov posao ovde u divljini bio je kudikamo teži. Njegovi zadaci bili su jednostavni: idi, ulovi nešto, tuci se tamo kad treba, a ako treba, i pogini. A njihov: da nastavljaju, i da nikad, ni po koju cenu, ne prestanu.
<BR>&nbsp;&nbsp;&nbsp;&nbsp;&nbsp;Nije stvarno bilo potrebno da se sasvim probudi. Niti se primećivalo da je Jenin iole uvređena što njegovo telo manje-više poluzaspalo radi to što radi. Svakojake dužnosti morali su svi oni ispunjavati ovih dana. Da bi mogao dejstvovati, čovek je morao zgrabiti svaku, pa i najmanju raspoloživu priliku da se odmori.
<BR>
<BR>&nbsp;&nbsp;&nbsp;&nbsp;&nbsp;Dver se probudi i vide da je već midura posle ponoći. Iako se sada osećao mnogo bolje, morao se čupati iz snene otupelosti da bi se obukao i proverio svu svoju opremu - luk i strele, kompas, beležnicu za skiciranje, čuturu vode. Potom stade pored mutnog žara i uze paket zamotan u lišće, koji mu je Jenin tu ostavljala svako veče: jedini pristojan obrok koji će on pojesti za taj dan, sve do večere.
<BR>&nbsp;&nbsp;&nbsp;&nbsp;&nbsp;Tokom skoro celog svog odraslog života putovao je sam, uživajući u prostoru i samoći. Ali morao je priznati da ima nekih prednosti i kad si deo tima, deo zajednice. Možda bi oni, pod Ozavinim vođstvom, mogli početi da se osećaju kao porodica.
<BR>&nbsp;&nbsp;&nbsp;&nbsp;&nbsp;Da li bi onda manje bolele njihove uspomene na onaj život i one voljene osobe koje ostaviše za sobom, u lepim šumama Nagiba?
<BR>&nbsp;&nbsp;&nbsp;&nbsp;&nbsp;Taman se spremao da krene, urskim tragovima, dalje u pravcu izlazećih meseca, kad ga jedan tihi zvuk navede da zastane. Neko je bio budan i pričao je nešto. Ali ne žene, jer on je prošao pored obe i uverio se da hrču tiho i (prijalo mu je da pretpostavi) srećno. Dver smače luk sa ramena i pođe polako prema tim tihim zvucima, više radoznao nego zabrinut. Uskoro prepoznade ko to mrmlja.
<BR>&nbsp;&nbsp;&nbsp;&nbsp;&nbsp;Danel, naravno. Ostalo je samo pitanje s kim to razgovara.
<BR>&nbsp;&nbsp;&nbsp;&nbsp;&nbsp;Zaklonivši se iza debla jednog velikog drveta, Dver virnu na mali proplanak gde se satenski meko srebro mesečine prosipalo po slabo verovatnom paru. Danel je klečao i, duboko poguren, obraćao se malom stvoru poznatom pod imenom Blatko. Dver nije razumeo nijednu reč, ali sudeći po tonu i naglascima, Ozava je pokušavao da postavi nekoliko pitanja, a pri tome je isprobavao jedan po jedan jezik.
<BR>&nbsp;&nbsp;&nbsp;&nbsp;&nbsp;Nur je reagovao tako što je lizao svoje krzno i bacao pokoji pogled u senku, tačno prema Dveru. Ozava pređe na galaktički drugi, a Blatko načini široki osmeh i okrete se da gricne nešto što ga je zasvrbelo na jednom ramenu. Onda se opet okrete oko sebe i odgovori mudracu, jednim ogromno širokim zevanjem.
<BR>&nbsp;&nbsp;&nbsp;&nbsp;&nbsp;Danel uzdahnu pomireno, kao da je i očekivao neuspeh, ali ipak ostao u uverenju da je vredelo pokušati.
<BR>&nbsp;&nbsp;&nbsp;&nbsp;&nbsp;Pokušati, šta? - zapita se Dver. Da li se mudrac nadao da će dobiti neku magičnu pomoć, kao što neuki nizijci ponekad čine, postupajući prema nurima kao prema nekakvim duhovima iz bajki? Da se nije, možda, Ozava ponadao da bi mogao pripitomiti Blatka, kao što to huniški mornari uspevaju, pa im nuri posle služe kao bodri pomagači na rekama? Malo je koji nehuniš ikada uspeo da pripitomi nura. Ali čak i kad bi to uspelo, od kakve bi koristi mogao biti jedan nur pomagač? Ili je, možda, Danel Ozava postavio sebi i treći zadatak, da, posle rešenja pitanja urskih begunaca, sad već prerano došlih, i posle hvatanja Retine bande, pođe nazad i prikupi na jedno mesto što veći broj nura?
<BR>&nbsp;&nbsp;&nbsp;&nbsp;&nbsp;Nikakve logike u tome nije bilo. Ako, nekim čudom, Zajednica preživi, svima njima biće upućeni pozivi da dođu kući. A ako se desi ono najgore, onda niko od njih neće ići kući; naprotiv, svi će se truditi da ostanu što je moguće dalje od Nagiba.
<BR>&nbsp;&nbsp;&nbsp;&nbsp;&nbsp;Pa dobro, reče on sebi. Danel će mi reći onoliko koliko želi da ja znam. Samo se nadam da ovo ne znači da je malo šenuo.
<BR>&nbsp;&nbsp;&nbsp;&nbsp;&nbsp;Dver se odšunja i nastavi urskim tragom. Pođe lakim trkom, koji se nekako sam od sebe pojača. Kao da ga je sila radoznalosti vukla da vidi šta je iza sledeće senovite uzvisine, pa iza sledeće... Prvi put posle mnogo dana, Dver se osećao jak i potpun. Ne zbog toga što su brige nestale; nisu. Opstanak je i dalje bio nešto krhko, nešto što se jedva održava i vrlo lako može nestati. Pa ipak, na ovoj kratkoj deonici vremena on je odmicao vedro i veselo, treperavo živ.
</P></TD></TR></TABLE>
<P class="next">
<A HREF=p110.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
