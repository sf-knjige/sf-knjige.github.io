<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Oduvek sam za sebe smatrao da sam gradski dečko. Pa, najzad, Vufon je najveća luka juga, u njemu živi gotovo hiljadu duša, ako uračunate obližnje farmere i skupljače. Ja sam odrastao kod ovih dokova, magacina i kranova.
<BR>&nbsp;&nbsp;&nbsp;&nbsp;&nbsp;Ipak, naš kran za spuštanje batiskafa je i za mene izuzetan prizor. Izdužena, elegantna konstrukcija načinjena od nekoliko stotina cevi 'bua', ojačanih i hemijski obrađenih; sastavljena za samo nekoliko dana, radom ekipe gheuenskih drvodelja koji su svaki put učtivo saslušali Urdonolinu grdnju što odstupaju od konstrukcijskog plana datog na pet stotina dvanaestoj stranici njene dragocene knjige Zemaljska pred-kontaktna mašinerija, deo VIII: podizanje teških tereta bez gravitike. Kad saslušaju, oni sa puno poštovanja zavrte kupolom, pa nastave da upliću i lepe bambus na način na koji oni misle da treba, rukovodeći se znanjima stečenim u stvarnom životu.
<BR>&nbsp;&nbsp;&nbsp;&nbsp;&nbsp;Trebalo bi da ova Urdonol bude malo fleksibilnija, razmišljao sam, gledajući kako Urijelina pomoćnica, sasvim lišena vedrine, postaje sve više uskraćena. Tačno je, pomislih, da knjige sadrže veliku mudrost; ali ovi momci ne rade sa titanijumom ovde. Mi smo izgnanici i moramo se prilagođavati ovim vremenima.
<BR>&nbsp;&nbsp;&nbsp;&nbsp;&nbsp;Bilo mi je drago što sam video da naša prijateljica, Ur-rona, odobrava kvalitet dosadašnjih radova, u koji se uverila tako što je iz blizine zavirila u svaki potporanj, svaku bambusnu 'gredu', svaki čekrk. Pa ipak, još bih zadovoljniji bio da je i Urijel prisutna i da nadzire celokupne pripreme, kao što je činila tokom prva dva dana, kad se naša skupina ulogorila u senci stene Terminus. Ta gazdarica Kovačnice jeste sitničava i stroga, sklona da naređuje da se posao radi ponovo i ponovo sve dok ne bude urađen kako valja, ali zato bar ishodi budu maltene savršeni.
<BR>&nbsp;&nbsp;&nbsp;&nbsp;&nbsp;Pretpostavljam da smo nas četvoro mogli da se nerviramo što ona tako, kao gazdarica, zapoveda svim vidovima poduhvata koji je nekada bio samo naš, privatni. Mogli bismo, ali se ne nerviramo. Ili ne mnogo. Njeno držanje do pojedinosti stvarno kida nerve, ali kad ona nešto konačno odobri, moje pouzdanje da bismo se iz ovog pohoda mogli vratiti živi podigne se za jednu crtu. Međutim, posle samo dva dana ona je otišla - to je bio popriličan udarac.
<BR>&nbsp;&nbsp;&nbsp;&nbsp;&nbsp;Jedna Urkinja, tatarka, uletela je u naš logor punim galopom, zadihana, premorena, čak i žedna, za ime Ifnino, i pružila Urijeli jedan koverat, koji ova zgrabi i rascepi sa jedne strane, pa izvuče i pročita pismo. Čim je pročitala poruku, povela je Tjuga, Trekija koji kod nje radi, malo u stranu, i nešto mu hitno prošaputala. Onda je pojurila galopom i nestala u pravcu svoje dragocene Kovačnice.
<BR>&nbsp;&nbsp;&nbsp;&nbsp;&nbsp;Po njenom odlasku, nismo propali, ne mogu to da kažem. Ostvarenje plana se nastavilo, korak po korak. Ali naše raspoloženje više nije sasvim isto. Naročito otkad je prvo probno ronjenje završeno tako da se putnik maltene udavio.
<BR>&nbsp;&nbsp;&nbsp;&nbsp;&nbsp;Do tada je kran već bio predivan prizor, veštačka ruka pružena visoko i daleko nad duboke plave vode Procepa, ali pričvršćena (to ne biste, gledajući spolja, nikad pogodili) za liticu pomoću šesnaest čeličnih zavrtanja debelih poput mog zgloba. Na jedan veliki bubanj bio je namotan kabl, Urijelin najbolji, u dužini od trideset kanapa; za kraj kabla bio je, naravno, pričvršćen naš batiskaf, kome smo nadenuli ime 'San Vufona' da bismo odobrovoljili naše roditelje i smirili one građane Vufona koji su smatrali da je naš posao svetogrđe.
<BR>&nbsp;&nbsp;&nbsp;&nbsp;&nbsp;Pored ovog krana stoji još jedan kran, u kome se nalazi bubanj još i veći. Zadatak ovog krana nije da drži težinu batiskafa (to radi prvi) nego da obavlja jedan drugi posao, podjednako važan: da sa bubnja odmotava dvostruko crevo za dovođenje čistog vazduha u naše maleno plovilo, odnosno za odvođenje potrošenog, lošeg vazduha gore, na površinu. Nikad nisam imao priliku da pitam od čega su ta dva creva napravljena, ali to je neki materijal mnogo jači od zašivenih mešina od skinka koje smo nas četvoro, u vreme kad smo tek smišljali našu pustolovinu, planirali da ponesemo.
<BR>
<BR>&nbsp;&nbsp;&nbsp;&nbsp;&nbsp;Urijel je unela i neke druge promene: veliki regulator pritiska, zaptivače sposobne da izdrže velika naprezanja, i par eiklita koji će bacati blistavu svetlost tamo gde sunčevi zraci ne dopiru.
<BR>&nbsp;&nbsp;&nbsp;&nbsp;&nbsp;Opet sam se pitao - odakle je 'iskočila' sva ta oprema?
<BR>&nbsp;&nbsp;&nbsp;&nbsp;&nbsp;Iznenadilo nas je to što Urijel nije ništa naročito menjala na trupu našeg batiskafa, koji je bio, zapravo, samo jedno deblo garu drveta, izdubljeno, sa Ur-roninim divnim prozorom vodonepropusno uklopljenim na jednom kraju. Napred smo nakačili dve zglobne ruke-hvataljke koje je Ur-rona prekopirala iz jedne knjige. Naše maleno plovilo imalo je i četiri točka, pridodata zato da bi se 'San Vufona' mogao kretati po blatnjavom dnu mora.
<BR>&nbsp;&nbsp;&nbsp;&nbsp;&nbsp;Iako su im gazeće površine veoma proširene, točkovi su izgledali nekako vrlo poznato. Naročito Hakici. Ona ih je sačuvala kao privatne uspomene, jer izvukla ih je iz ruševina svoje kuće, one u kojoj su njeni pravi g'kekijevski roditelji poginuli u strašnoj lavini. Sa svojim tipičnim crnim humorom, Hak je točkovima dala imena: Tetka Ruben, Ujka Jovun Levi, Ujka Jovun Desni, a četvrti točak dobio je najjednostavnije ime, Tata. Ja sam je naterao da odustane od te grozomorne šale i da točkove naziva naprosto brojevima od Jedan do Četiri.
<BR>&nbsp;&nbsp;&nbsp;&nbsp;&nbsp;Upotreba ovakvih točkova ne bi bila moguća bez galaktičke tehnologije. Prilikom kretanja po dnu, osovine provučene kroz batiskaf začas bi razlabavile i uništile svoje zaptivače. Ali Hakin sumorni mali magacin rezervnih delova učinio je svoje. Divne g'kekijevske magnetske glavčine i motivatorska vretena mogu se prikačiti sa bilo koje strane brodskog korita, bez bušenja rupa, bez provlačenja osovina kroz batiskaf. Prednji par točkova kontrolisaće Hak pomoću volana, a ja ću pomoću jedne sprave nalik na bicikl, koju ću nogama okretati, davati pogonsku snagu zadnjem paru točkova.
<BR>&nbsp;&nbsp;&nbsp;&nbsp;&nbsp;Time su pokrivena zaduženja svih nas tokom ronjenja, osim zaduženja 'kapetana' Štipka, kroz čiji ćemo svet blistavo plave vode proći, nakratko, na našem putovanju do dubina koje nijedan Gheuen nije video od kako je njihov šunjalački brod potopljen, pre hiljadu godina. Štipkovo mesto biće sasvim napred, u izbočenom prednjem kraju batiskafa, on će kontrolisati eik-svetiljke (eiklitne) i izvikivaće nama ostalima uputstva kako da pokrećemo volan i točkove, kad da neki uzorak gurnemo napred ili uhvatimo.
<BR>&nbsp;&nbsp;&nbsp;&nbsp;&nbsp;Zašto je on dobio da bude glavni? Štipko sigurno nikad ni na koga nije ostavio utisak da je najpametniji u našoj družini.
<BR>&nbsp;&nbsp;&nbsp;&nbsp;&nbsp;Kao prvo, zamisao je, od samog početka, bila njegova. Drugo, on je svojim rukama - hoću reći, svojim ustima - izdeljao glavninu batiskafa od tog garu debla. To je uradio u svom prilično 'tesnom' slobodnom vremenu između školskih obaveza i svakodnevnog rada u podvodnim odgajalištima ljuskara.
<BR>&nbsp;&nbsp;&nbsp;&nbsp;&nbsp;Treće, i još važnije, ako taj divni prozor ikada naprsne, ili ako popuste zaptivke oko njega, ili bilo koje druge zaptivke - Štipko je taj za koga je najmanje verovatno da će podleći panici kad slana voda počne da štrca i šiba po kabini. Ako se to ikad desi, biće Štipkova dužnost da nas nekako izvuče. Svi smo se mi načitali pomorskih i svemirskih priča dovoljno da znamo da je to prilično dobar opis kapetana. Kapetan je onaj koga je bolje da svi poslušamo kad samo sekundi čine razliku između života i smrti.
<BR>&nbsp;&nbsp;&nbsp;&nbsp;&nbsp;Štipkov dan komandovanja, međutim, bio je odložen za malo kasnije. Naše prvo probno ronjenje imaće samo jednog putnika, dobrovoljca koji je bukvalno rođen za taj posao.
<BR>&nbsp;&nbsp;&nbsp;&nbsp;&nbsp;Tog jutra je Tjug, naš Treki sa vrha planine, položio po tlu trag od scentomona, mirisnih materija, da privuče maleckog nepotpunog Trekija, Ziza, iz ogradice u kojoj je taj boravio (sada otvorene) sve do mesta gde je 'San Vufona' čekao, blistav na suncu. Korito našeg divnog plovila, od uglačanog garu drveta, bilo je tako sjajno i divno - šteta što mi na Jijou obično smatramo da je vedro i sunčano nebo nagoveštaj zla.
<BR>&nbsp;&nbsp;&nbsp;&nbsp;&nbsp;Od neba su zazirali i posmatrači našeg pokušaja, naša publika raspoređena po obližnjoj litici. Bili su tu Huniši iz grada (i luke) Vufona; nekoliko ovdašnjih crvenih Gheuena; Uri sa karavanskom prašinom na bokovima; takođe troje ljudi, koji su, izgleda, došli pešice iz Doline, a to su tri cela dana napornog pešačenja. I svi oni, reklo bi se, nisu imali šta drugo da rade osim da razmenjuju priče i glasine o brodu koji je sleteo na sever. Ili o brodovima, jer neki su pričali da ih je sletelo nekoliko. Jedna glasina je bila da su svi na Livadi okupljanja već mrtvi, da su ih osvetoljubive galaktičke sudije poubijale sve do poslednjeg, na licu mesta. Druga je priča bila da se Sveto Jaje najzad sasvim probudilo i da su svetlosti na severu (za koje su neki tvrdili da su ih videli), zapravo, duše onih srećnika koji su se zatekli na Okupljanju u trenutku kad su svi prisutni pravednici iz redova šest naroda preobraženi i poslati kao duhovi u svemir, u drevne domove svojih predaka.
<BR>&nbsp;&nbsp;&nbsp;&nbsp;&nbsp;Dabogda ja obrijao sopstvene noge ako neke od tih priča nisu bile dovoljno lepe da ja poželim da i sam izmislim nešto tako.
<BR>&nbsp;&nbsp;&nbsp;&nbsp;&nbsp;Većinom su došli, ipak, da bi se protivili našem pohodu - dakle, u suštini, kao demonstranti protiv nas. Ali neki, malobrojniji, su došli iz radoznalosti. Hak i ja smo se neko vreme zabavljali razgovorom sa jednim tipom koji se zove Hover-fuo, a koji je nećak po usvojenju, i to samo u drugom stepenu, gradonačelnikovoj mlađoj polumajci, ali koji je napustio školu, i to sa obrazloženjem da mu se ne sviđa kako mister Hajnc miriše. A svako zna da je Hover-fuo u stvari jedna lenština, a što se tiče higijene, on ponajmanje ima prava da se žali na higijenske navike drugih.
<BR>&nbsp;&nbsp;&nbsp;&nbsp;&nbsp;U jednom trenutku Hover se dovukao do nas i počeo da postavlja pitanja o 'Snu' i njegovoj misiji. Sve neka fina i učtiva pitanja, da se razumemo. Ali na naše odgovore kao da je obraćao samo vrlo malo, ili nimalo pažnje.
<BR>&nbsp;&nbsp;&nbsp;&nbsp;&nbsp;Onda je polako prešao na pitanja o Trekijima. Pokretima je pokazivao ka Tjugu, koji je u tom trenutku hranio Ziza u ogradici.
<BR>&nbsp;&nbsp;&nbsp;&nbsp;&nbsp;Tačno je da mi u gradu Vufonu imamo Trekija apotekara, ali mnogi još smatraju da su Trekiji prilično tajanstvena bića. Uskoro smo Hak i ja shvatili šta to on pokušava da nas pita o njima. On i neki njegovi prijatelji, ne baš najbistriji, pričali su o seksualnom životu Trekija i sklopili neku opkladu o tome, pa su odabrali njega da postavi tu vrstu pitanja nama, stručnjacima!
<BR>&nbsp;&nbsp;&nbsp;&nbsp;&nbsp;Hak i ja smo prvo namignuli jedno drugome, onda smo brzo izbacili iz njegove glave sve one gluposti koje mu je neko drugi napričao - i odmah uneli druge gluposti, koje smo mi sami izmislili, sa mnogo više mašte. Hover je uskoro izgledao kao mornar koga je roknula u glavu ona donja, poprečna greda nekog nekontrolisanog jedra što se otkačilo sa konopaca. Otišao je gledajući postiđeno u svoje noge. Sumnje nema, prvo se zavukao kući da se dobro okupa, da ne bi na njemu počele da rastu i da se šire 'spore trečkih prstenova' koje (to smo mi njemu rekli) napadaju onoga ko se ne kupa dovoljno često!
<BR>&nbsp;&nbsp;&nbsp;&nbsp;&nbsp;Ne osećam se mnogo krivim što sam ga lagao. Od sada, ko god stoji niz vetar u odnosu na Hover-fua, treba da nam bude zahvalan.
<BR>&nbsp;&nbsp;&nbsp;&nbsp;&nbsp;Mislio sam, posle, da pitam Hakicu da li smo ona i ja ikada bili toliko glupi; ali se uzdržah. Setio sam se, naime. Zar nije ona mene jednom prilikom ubedila da G'keki može sam sebi biti i majka i otac? Kunem se da je to tada pričala tako da je zazvučalo ubedljivo. Mada, života mi, ne mogu da se setim kako je to uspela.
<BR>&nbsp;&nbsp;&nbsp;&nbsp;&nbsp;Prvih nekoliko dana gledaoci su uglavnom stajali iza linije koju je na pesku povukla Urijel svojim mudračkim štapom. Ne priča se mnogo kad je gazdarica Kovačnice u blizini. Ali kad je ona otišla, razbrbljali su se, a neki su počeli i da uzvikuju parole. Suština njihovog protivljenja bila je da je Miden sveto mesto, a ne mesto u koje treba da silaze i da ga razgledaju neki hvalisavi lovci na slavu. Kad su ljudska bića stigla i pridružila im se, to je preraslo u demonstracije, bolje organizovane, sa uzvikivanjem parola uglas.
<BR>&nbsp;&nbsp;&nbsp;&nbsp;&nbsp;Meni je to bilo uzbudljivo, kao neki prizor iz Leta ljubavi ili iz Stvari koje dolaze: svi puni pravedničkog gneva zbog nekog društvenog pitanja. Klincu kao što sam ja ništa nije uzbudljivije od juriša u neku pustolovinu protiv volje većine građana. Rekao bih da u gotovo svim romantičnim pričama koje sam ikada čitao, neustrašivi junaci ostaju pri svome uprkos sumnjama svakojakih tipova zaglibljenih u blato, kao što su roditelji, susedi ili već neke osobe od autoriteta. Podsetilo me je to i na dečaka po kome sam uzeo nadimak - naime, na ono kad narod Diaspara pokušava da spreči Alvina da stupa u kontakt sa njihovim davno izgubljenim rođacima u dalekom Lisu. I kad Lisani posle ne žele da se on vrati u Diaspar sa vestima da ih je otkrio.
<BR>&nbsp;&nbsp;&nbsp;&nbsp;&nbsp;Znam, znam da je to samo književnost izmišljenog, ali sličnost sa njome pojačala je moju odlučnost. Hak, Ur-rona i Štipko rekoše da je njihovo osećanje isto.
<BR>&nbsp;&nbsp;&nbsp;&nbsp;&nbsp;A što se tiče te rulje - šta da se radi, osobe u strahu ponekad postaju nerazumne. Ja sam čak pokušao, jednom ili dvaput, da stvari sagledam s njihove tačke gledanja. Zaista jesam.
<BR>&nbsp;&nbsp;&nbsp;&nbsp;&nbsp;Dečko, kakva je to bila naduveno-torusna gomila džikastih, antiifnastih skirsova. Dabogda se svi izgubili u voštanim isparenjima.
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
