<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;U noći uoči dolaska stranaca, kolona hodočasnika, odevenih u bele odežde, stupala je uskom stazom kroz izmaglicu praskozorja. Šezdeset njih; po deset od svake rase.
<BR>&nbsp;&nbsp;&nbsp;&nbsp;&nbsp;Kasnije, tokom svetkovine, i mnoge druge skupine krenuće istim putem; u potrazi za obrascima saglasja. Ali ova skupina imala je poslanstvo drugačije, sumornije.
<BR>&nbsp;&nbsp;&nbsp;&nbsp;&nbsp;Oko njih su se uzdizali oblici. Čvornovato, izobličeno drveće širilo je svoje uvrnute ruke, nalik na duhove koji pokušavaju nešto zgrabiti. Uljasta isparenja stapala su se i sublimisala. Na pojedinim mestima staza je oštro zaokretala da bi izbegla mračne provalije bez ikakvog vidljivog dna, iz kojih su dopirali tajanstveni odjeci. Kamene gromade, vetrom izbrazdane, začikavale su um gladan oblika, potpaljivale nervozna predosećanja u dušama lutalica. Da li će se već iza sledećeg oštrog zaokreta, ili posle onog iza njega, ukazati matica Jijoa, svetinja planete, Jaje?
<BR>&nbsp;&nbsp;&nbsp;&nbsp;&nbsp;Mada su nasledili sasvim različite organske osobine, pripadnici ovih šest rasa, poreklom svaki sa svoje planete, ali u četiri različite galaksije, osećali su isti pulsirajući zov ka jedinstvu.
<BR>&nbsp;&nbsp;&nbsp;&nbsp;&nbsp;U koloni je bio i Lark. Stupao je ravnomernim korakom, po ritmu koji mu je nalagao reug na njegovom čelu.
<BR>&nbsp;&nbsp;&nbsp;&nbsp;&nbsp;Već sam desetak puta ovom stazom hodio, pomisli on. Valjda mi je dovoljno dobro poznata. Onda, zašto ne reagujem?
<BR>&nbsp;&nbsp;&nbsp;&nbsp;&nbsp;Pustio je reuga da nabaci svoje motive boje i zvuka preko stvarnog sveta. Stopala su hodala. Kopita su kloparala. Najniži prstenovi grčili su se i pomerali, točkovi škriputali, sve to po stazi tako uglačanoj prolascima ranijih hodočasnika da bi neko mogao pomisliti kako je to obred koji traje još od dolaska prvih izgnanika, a ne samo stotinak godina.
<BR>&nbsp;&nbsp;&nbsp;&nbsp;&nbsp;Kome su se obraćali ovi narodi u ranijim vremenima, kad im je bila potrebna nada? - upita se Lark.
<BR>&nbsp;&nbsp;&nbsp;&nbsp;&nbsp;Njegov brat, proslavljeni lovac, jednom ga je poveo tajnom stazom kroz planine, do mesta odakle se Jaje moglo osmotriti odozgo. Čučalo je u svojoj kalderi kao u gnezdu nekog zmaja iz dečje slikovnice, okruženo strmim stenama. Viđeno sa tolike daljine, moglo je biti neki drevni bujurski spomenik ili zaostatak od neke druge, mnogo starije civilizacije, koja je bila, i prošla, pre Bujura, mnogo eona ranije: stražar na tajnom zadatku, mračno nedostupan vremenu.
<BR>&nbsp;&nbsp;&nbsp;&nbsp;&nbsp;Ali kad samo trepneš, učini ti se da je to prizemljen zvezdani brod - ovalno sočivo namenjeno plovidbi kroz vazduh i kroz eter. Ili tvrđava neka, sazidana od neke uporne suštine koja upija svetlost i prelama je, i gušća je nego neutronska zvezda. Larku se na trenutak čak učinilo da je to ljuštura nekog divovskog bića, odveć strpljivog i ponositog da bi se iz dremeža budilo zbog prisustva nekih mušica.
<BR>&nbsp;&nbsp;&nbsp;&nbsp;&nbsp;Neminovnost da o svetinji razmišlja na ove nove načine uznemirila je Larka tada. Ovo bogojavljanje nije ga sasvim napustilo ni sad. Ili je možda samo imao tremu zbog govora koji je trebalo uskoro da održi ekipi vatrenih vernika. Zbog propovedi u kojoj će zatražiti vrhunsko žrtvovanje.
<BR>&nbsp;&nbsp;&nbsp;&nbsp;&nbsp;Staza još jednom zaokrete - i naglo se prosu u strmi kanjon na čijem je dnu ležala jajolika divovska stvar, zaobljena, fantastično uzdignuta nad hodočasnike, stvar dva strelometa dugačka. Šljunkovito dno kanjona širilo se i uzdizalo oko hodočasnika koji su se zaustavljali i, obuzeti strahopoštovanjem, dizali pogled ka divovskom predmetu. Isto tako pogled je digao i Lark, i znao je: taj predmet nije mogao biti ništa od onoga što je on, gledajući ga odozgo sa Dverom, onoga dana pomislio.
<BR>&nbsp;&nbsp;&nbsp;&nbsp;&nbsp;Jer ovako izbliza i odozdo videlo se da je masivna, zaštitnička oblina Jajeta nastala od ovdašnjeg, jijoanskog kamena.
<BR>&nbsp;&nbsp;&nbsp;&nbsp;&nbsp;Bokovi Jajeta bili su izbrazdani od prolaska kroz ognjenu matericu Jijoa, i govorili su priču o njegovom rođenju, koja je počela nekim nasilnim začećem, negde duboko ispod zemlje. U kamenu su se videli slojevi, sedimenti, kao snopovi mišića. Kristalne vene stvarale su svoju finu mrežu dendritnih putanja, razgranavale su se kao nervi.
<BR>&nbsp;&nbsp;&nbsp;&nbsp;&nbsp;Putnici su pristizali polako i razmeštali se pod konveksno izbočenu masu Jajeta. Želeli su da omoguće Jajetu da oseti njihovo prisustvo, i da im, možda, blagoslov da. Pođoše onda da ga obiđu, duž linije utonuća ovalnog monolita u crni bazalt. Larkove sandale razgrtale su oštri, crni, sitno izmrvljeni kamen koji mu je bolno zakačinjao nožne prste. Hodao je smireno, ali je njegovo strahopoštovanje bilo delimično pokvareno uspomenama.
<BR>
<BR>&nbsp;&nbsp;&nbsp;&nbsp;&nbsp;Jednom, kad je bio dečak od deset godina i nadmeno gledao ceo svet, palo mu je na um - da se došunja iza Jajeta i uzme uzorak.
<BR>&nbsp;&nbsp;&nbsp;&nbsp;&nbsp;Zapravo je to počelo u godini jubileja, kad je Nelo Hartijaš krenuo na Okupljanje da bi tamo učestvovao i na godišnjem sastanku svog zanatskog esnafa. Neloova žena, Melina Južnjakinja, uporno je zahtevala da povedu i Larka i malu Saru.
<BR>&nbsp;&nbsp;&nbsp;&nbsp;&nbsp;"Oni će provesti ceo život u radu u tvojoj radionici hartije, ali pre toga treba i da vide svet, bar malo", rekla je.
<BR>&nbsp;&nbsp;&nbsp;&nbsp;&nbsp;Mora biti da je Nelo kasnije gorko proklinjao svoju tadašnju odluku da pristane i povede ih; jer, to putovanje izmenilo je Larka i njegovu sestru.
<BR>&nbsp;&nbsp;&nbsp;&nbsp;&nbsp;Tokom celog putovanja Melina je povremeno otvarala knjigu koju su ne dugo pre toga objavili majstori štampari iz grada Tareka. Njen muž je svaki put bio prinuđen da stane i da čeka. Kuckao je štapom po zemlji nestrpljivo, a Melita je čitala; svojim razvučenim južnjačkim izgovorom reči govorila je opise raznih biljaka, životinja i minerala koje su usput, oko staze, videli. U ono vreme Lark nije znao koliko je pokolenja učenih ljudi mukotrpno radilo da bi sastavili tu knjigu, zbirku znanja usmeno prenošenog kod svih šest rasa. Nelo je smatrao da je knjiga baš fino štampana i ukoričena, papir dobro iskorišćen. Da je bilo drugačije, on im ne bi dozvolio da to čitaju: jer, ne smeju njegova deca biti izložena rđavoj robi!
<BR>&nbsp;&nbsp;&nbsp;&nbsp;&nbsp;Melina je od tog čitanja napravila igru. Povezivali su stvarne stvari oko sebe sa opisima i jednobojnim litografijama u knjizi. Ono što je moglo biti zamorno putovanje pretvorilo se, za to dvoje mladih, u pustolovinu zanimljiviju i od samog Okupljanja; i kad su stigli na Okupljanje, umorni, nažuljenih stopala, Lark je već bio zaljubljen u tu planetu.
<BR>&nbsp;&nbsp;&nbsp;&nbsp;&nbsp;Isti taj primerak knjige, sada požuteo, pohaban, ali i po sadržini zastareo (zahvaljujući ishodima upravo Larkovog studijskog rada), nalazio se sada u unutrašnjem džepu u jednom rukavu Larkovog kaputa. Tu je mirovao kao talisman.
<BR>&nbsp;&nbsp;&nbsp;&nbsp;&nbsp;To je onaj optimistički deo moje prirode, pomisli Lark. Onaj deo koji misli da može učiti.
<BR>&nbsp;&nbsp;&nbsp;&nbsp;&nbsp;Dok je sa kolonom hodočasnika prolazio pored druge, udaljenije strane Jajeta, Lark zavuče ruku pod odeću i dodirnu onu drugu amajliju, onu kod srca, koju nijednom nije pokazao čak ni Sari. Kamičak ne veći od njegovog palca, omotan trakom od štavljene kože. Uvek mu je davao osećaj topline, taj kamičak koji je proveo dvadeset godina pokraj jednog pulsirajućeg srca.
<BR>&nbsp;&nbsp;&nbsp;&nbsp;&nbsp;Moja mračnija strana, pomisli on. Onaj deo mene koji već zna istinu.
<BR>&nbsp;&nbsp;&nbsp;&nbsp;&nbsp;Sad su prolazili pored jednog mesta koje je Lark i predobro zapamtio. Kamičak kod njegovog srca postade vreo; tako mu se, bar, činilo.
<BR>&nbsp;&nbsp;&nbsp;&nbsp;&nbsp;Prilikom svog trećeg odlaska na Okupljanje mladi Lark je konačno skupio hrabrost - on, momak iz više društvene klase, zanatlijski sin, koji je za sebe umišljao da je nekakav naučnik - da se iskrade iz paviljona od labavog platna, da krene do Jajeta, ali usput da se zavlači u pećine kako ga ne bi primetili hodočasnici koji su povremeno nailazili, najzad da jurne pod divovsku oblinu, uvuče se u jednu udubinu gde se samo gipko dečje telo moglo uvući, da zamahne čekićem... i odlomi uzorak.
<BR>&nbsp;&nbsp;&nbsp;&nbsp;&nbsp;Tolike su godine prošle, a niko nije pomenuo - verovatno ni primetio - da je sa svetinje odlomljeno jedno parčence. Na onako ogromnoj, gusto izbrazdanoj površini, teško da bi ikako i mogli primetiti. Ali je Lark prvim pogledom pronašao to mesto, dokaz svog svetogrđa, čak i kroz izmaglicu koja je ovog jutra promicala oko Jajeta.
<BR>&nbsp;&nbsp;&nbsp;&nbsp;&nbsp;Zar mu je još neprijatno zbog tog detinjastog prestupa koji je učunio tako davno?
<BR>&nbsp;&nbsp;&nbsp;&nbsp;&nbsp;Znao je da mu je oprošteno. Stid, međutim, nije zbog toga postao ništa manji.
<BR>&nbsp;&nbsp;&nbsp;&nbsp;&nbsp;Procesija dovrši obilazak i poče se udaljavati od Jajeta. Kamičak kao da postade mirniji, manje vruć.
<BR>&nbsp;&nbsp;&nbsp;&nbsp;&nbsp;Šta ako se meni samo pričinjavaju te promene? - upita se Lark. Ili je možda u pitanju neka prirodna pojava, dobro znana mudracima iz Pet galaksija? (Ali veoma upečatljiva nama primitivcima koji se šunjamo ovde po zabranjenoj planeti.) Kad i Jaje, pojavila su se i simbiotička bića zvana 'reug', pre stotinak godina, da nam omoguće dragoceni uvid u raspoloženja drugih bića. Da li je Jaje dovelo reuge, kao što se ponekad priča, sa naumom da nam pomogne da kod svih šest rasa izlečimo ožiljke nastale zbog rata i nesloge? Ili su reuzi naprosto bili tu negde, kao još jedno bizarno čudo koje je ostalo iza bujurskih čarobnjaka genetike, iz onih vremena kad je u galaksiji bila prava gužva od nebrojenih tuđinskih rasa?
<BR>&nbsp;&nbsp;&nbsp;&nbsp;&nbsp;Lark je temeljito pročitao arhive Biblosa i tu doznao da je za ljude tipično da se, pri susretu sa svetinjom, ovako zbune. Čak i veliki Galaktici, čije je znanje obuhvatalo mnoga vremena i mnoge prostore, bili su često razdirani međusobno sukobljenim dogmama. Pa, ako su ti moćni zvezdani bogovi umeli da se zbune, kako bi on, Lark, mogao sa sigurnošću znati šta je istina u takvim stvarima?
<BR>&nbsp;&nbsp;&nbsp;&nbsp;&nbsp;Ali, pomisli on, o jednoj stvari se obe polovine mene mogu složiti... sa potpunom sigurnošću.
<BR>&nbsp;&nbsp;&nbsp;&nbsp;&nbsp;Lark je znao, kao naučnik, na osnovu svoga rada, ali je i po bolu u svom srcu osećao, jednu istinu, jednostavnu.
<BR>&nbsp;&nbsp;&nbsp;&nbsp;&nbsp;Mi ne pripadamo ovde.
<BR>
<BR>&nbsp;&nbsp;&nbsp;&nbsp;&nbsp;To je rekao i hodočasnicima, kasnije, u jednom rustičnom amfiteatru. Zora je, nedaleko odatle, optakala svojim žarećim sjajem oblu masu Jajeta. Hodočasnici su se rasporedili u redove; neki su sedeli, neki čučali, neki su svoja raznovrsna tela savili u jedan od položaja za pažljivo slušanje. Verski buntovnik među Gheuenima, njihov apostat, po imenu Harulen, govorio je prvi. Upotrebio je poetski dijalekt. Šištao je iz nekoliko ventila na nogama, prizivao mudrost potrebnu da bi se služilo ovom svetu koji je bio njihov dom, izvor svih njihovih atoma. Onda je Harulen nagnuo na jednu stranu svoju sivu ljušturu i predstavio kao govornika Larka. Većina prisutnih prevalili su daleke puteve upravo da bi čuli Larkovu jeres.
<BR>&nbsp;&nbsp;&nbsp;&nbsp;&nbsp;"Kažu nam da su oci naši bili zločinci", poče on snažnim glasom, ali ničim ne pokazujući unutrašnju napetost. "Njihovi svemirski brodovi krišom su doleteli na Jijo, jedan po jedan, u bekstvu od patrola velikih Instituta, izbegavajući podozrive policijske globularne brodove Zanga, prikrivajući tragove u fluksu moćne Izmunuti, čiji su ugljenični vetrovi počeli maskirati ovaj svet pre nekoliko hiljada godina. Došli su tragajući za tihim mestom gde bi mogli počiniti jedno zlodelo sebičnosti.
<BR>&nbsp;&nbsp;&nbsp;&nbsp;&nbsp;"Svaka osnivačka posada imala je neki izgovor. Neku priču o progonu ili zanemarivanju. Svaka je posada lađu svoju spalila i potopila, pobacala svoje božanski moćne alatke u Veliki Miden i upozorila svoje potomstvo da se čuva neba.
<BR>&nbsp;&nbsp;&nbsp;&nbsp;&nbsp;"Jer će sud strašni sa neba doći, jednog dana - da nam sudi za zločin koji se sastoji u tome što smo ostali živi."
<BR>&nbsp;&nbsp;&nbsp;&nbsp;&nbsp;Sunce je, puzeći polako, zaobišlo ogromnu masu Jajeta i zabilo Larku jedan zrak u ugao oka, kao nož. On to izbeže, nagnuvši se malo bliže slušaocima.
<BR>&nbsp;&nbsp;&nbsp;&nbsp;&nbsp;"Naši preci povrveli su na ovaj svet koji je ostavljen po strani, na ugar, da se odmori posle mnogo vekova žestokog izrabljivanja. To je bio svet kome je bilo potrebno vreme, da bi mnoge žive vrste na njemu, i one prirodne, ali i one veštački stvorene i uvedene, mogle naći neku svoju novu ravnotežu, iz koje bi mogla iskrsnuti nova čuda. Civilizacija Pet galaksija uvela je ta pravila da bi zaštitila život. Ta pravila su stupila na snagu odavno - još pre nego što je počela sijati polovina ovih zvezda koje danas vidimo.
<BR>&nbsp;&nbsp;&nbsp;&nbsp;&nbsp;Pa zašto su, onda, naši preci pogazili zakon?"
<BR>&nbsp;&nbsp;&nbsp;&nbsp;&nbsp;Svaki hodočasnik G'kek gledao ga je sa dve očne stabljike podignute i veoma razmaknute, a druge dve svijene i sklonjene dole: to je, kod njihove rase, znak velikog zanimanja. Tipična urska slušateljka usmeravala je svoju šiljatu glavu ne prema Larkovom licu nego prema njegovom pojasu, da bi videla njegovo telesno težište, gledajući kroz tri crna proreza kojima je urska uzana njuška okružena. Larku je njegov reug ukazivao na ove znakove, kao i na znakove zanimanja kod Huniša, Trekija i Gheuena.
<BR>&nbsp;&nbsp;&nbsp;&nbsp;&nbsp;Sa mnom su svi, do sada, pomisli on.
<BR>&nbsp;&nbsp;&nbsp;&nbsp;&nbsp;"Ah, da, naši preci su nastojali da umanje štetu. Sva naša naselja leže u ovoj uzanoj, geološki nepostojanoj oblasti; to je odabrano u nadi da će jednoga dana vulkani prekriti sve što smo uradili i da nikakvog traga neće ostati. Mudraci su odabrali šta smemo ubijati i jesti, i gde smemo graditi; naum je da što lakšim koracima gazimo po jijoanskom miru i spokoju.
<BR>&nbsp;&nbsp;&nbsp;&nbsp;&nbsp;Pa ipak, ko može poricati da izvesna šteta jeste učinjena i da se nastavlja sa svakim daljim časom našeg boravka ovde. Evo, rantanoidi izumiru. Je li to naša krivica? Ko zna? Ne verujem da to zna čak ni Sveto Jaje."
<BR>&nbsp;&nbsp;&nbsp;&nbsp;&nbsp;Mrmljanje iz gomile. Boje su proticale kroz veo reuga iznad njegovih očiju. Neki bukvalisti među Hunišima smatrali su da Lark ide suviše daleko. Drugi slušaoci, G'Keki na primer, shvatali su da se on izražava u metaforama i nisu se uznemiravali.
<BR>&nbsp;&nbsp;&nbsp;&nbsp;&nbsp;Nek njihovi reugi razmrse nijanse, pomisli Lark. A ja da se usredsredim na poruku samu.
<BR>&nbsp;&nbsp;&nbsp;&nbsp;&nbsp;"Naši preci su izmišljali izvinjenja, upozorenja, pravila. Govorili su da mi uzimamo ali i dajemo; govorili su o stazi iskupljenja. Ali ja dođoh danas da kažem da je to sve sasvim bezvredno. Trenutak je došao da okončamo farsu, da se suočimo sa istinom.
<BR>&nbsp;&nbsp;&nbsp;&nbsp;&nbsp;Upravo naše pokolenje mora odabrati.
<BR>&nbsp;&nbsp;&nbsp;&nbsp;&nbsp;Mora odabrati da mi budemo poslednji živi pripadnici naših rasa na Jijou."
<BR>
<BR>&nbsp;&nbsp;&nbsp;&nbsp;&nbsp;Povratno putovanje vodilo ga je stazicama koje su zaobilazile oko pojedinih mračnih pećina iz kojih su izbijala svetlucava isparenja. S vremena na vreme poneka potmula detonacija, prirodnog porekla, stvarala je odjeke koji su se valjali od jednog zjapećeg pećinskog ždrela do drugog, kao glasine koje pri svakom prepričavanju postaju sve tiše.
<BR>&nbsp;&nbsp;&nbsp;&nbsp;&nbsp;G'Kekima je sad bilo lakše, kotrljali su se na svojim telesnim točkovima nizbrdo. Ali nekim Trekima, koji su građeni za život u močvarama, bilo je još vrlo teško; huktali su na svakom zaokretu, upinjali se da održe korak. Huniški hodočasnici su, da im lakše prođe vreme, zabavljali i sebe i druge tako što su brundali neku duboku atonalnu muziku, kao što često rade i u moru. Većina njih poskidala je sa glava svoje umorne reuge, pa je zato svaki um boravio u svojoj samoći, u svojim mislima.
<BR>&nbsp;&nbsp;&nbsp;&nbsp;&nbsp;Predanje kažu da je kod mašinskih inteligencija, a i kod Zanga, drugačije, pomisli Lark. Grupni umovi ne moraju jedni druge ni u šta da ubeđuju. Oni se samo uključe u jednu celinu i donesu odluku.
<BR>&nbsp;&nbsp;&nbsp;&nbsp;&nbsp;E, pa, neće biti tako lako ubediti obično građanstvo svih šest naroda da prihvati ovu novu jeres. Postoje duboki nagoni koji podstiču svaku rasu da se razmnožava najbolje što može. Imati neke ambicije za budućnost - to je prirodna odlika kod ljudi. Takav je, na primer, njegov otac.
<BR>&nbsp;&nbsp;&nbsp;&nbsp;&nbsp;Ali ne treba tako da bude ovde. Ne na ovom svetu.
<BR>&nbsp;&nbsp;&nbsp;&nbsp;&nbsp;Lark je bio ohrabren ishodom jutrošnjeg sastanka. Ubedićemo neke, malobrojne osobe, ove godine, pomisli on. Sledeće godine ubedićemo još neke. Prvo će nas svi tolerisati, onda će početi da nam se suprotstavljaju. Na kraju će stvar biti prihvaćena i izvršena, ali to mora biti bez nasilja, opštom saglasnošću.
<BR>&nbsp;&nbsp;&nbsp;&nbsp;&nbsp;Oko podne poče sa nižih delova staze dopirati galama. Pristizali su prvi današnji 'obični' hodočasnici, oni koji su nastojali da svoju pobožnost pokažu makar i površno, ali da ipak uzmu udela u zadovoljstvima Okupljanja i da o tome posle opširno pričaju. Lark pogleda dole i vide, iza nekih gasnih fumarola, prilike u belim odeždama. Predvodnici tih skupina počeše da pozdravljaju Larkovu skupinu koja se već vraćala sa hodočašća, i da se sklanjaju u stranu da bi Lark i njegove kolege prošli.
<BR>&nbsp;&nbsp;&nbsp;&nbsp;&nbsp;Puče grom baš tada dok su se mimoilazili i baci ih sve jedne na druge, a odežde zalepršaše. Huniši čučnuše, prekrivajući uši; G'Keki smotaše i uvukoše stabljike na čijim krajevima su im bile oči. Jedna jadna gheuenska 'kraba' pade preko ruba provalije ali se zadrža, očajnički, stežući jednom svojom makazastom štipaljkom neko kržljavo drvo koje je tu raslo.
<BR>&nbsp;&nbsp;&nbsp;&nbsp;&nbsp;Larkova prva pomisao bila je: malo jača provala gasa, još jedna.
<BR>&nbsp;&nbsp;&nbsp;&nbsp;&nbsp;Ali kad se zanjiha tlo ispod nogu, on pomisli: erupcija.
<BR>&nbsp;&nbsp;&nbsp;&nbsp;&nbsp;Tek kasnije je doznao da je buka doprla sa neba, a ne sa zemlje jijoanske. Da je to bio zvuk pristizanja sudbine i da se svet njemu poznat bliži svome kraju, brzo, mnogo ranije nego što je Lark to očekivao.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
