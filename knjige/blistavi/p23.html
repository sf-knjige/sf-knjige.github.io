<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Tramvaj na planini Guem penje se strmo iz luke Vufon sve do radionica Urijel Kovačice. Ima šine nalik na železničke, ali su uzane i teško ih je primetiti, čak i ako znaš unapred da su tu. Izgradnju ove pruge mudraci su dopustili samo zato što je važna za spuštanje robe iskovane gore, u radionicama, do luke, a to znači i do tržišta. Ova linija ne koristi nikakav veštački izvor energije. Visoko na planini postoji jedan izvor vrele vode. Ta voda se pušta da teče u rezervoar onih 'tramvajskih' kola koja se u tom trenutku zateknu na toj visini. Ona postaju teža i počinju vući kablove. U isto vreme pušta se da isteče voda iz rezervoara onih kola koja su dole, u luci, i koja tako postaju mnogo lakša, čak i ako su puna putnika. Čim se kočnica oslobodi, teža kola kreću niz planinu, vukući svojim kablom ona druga, lakša kola uzbrdo. I tako uvek, u krug.
<BR>&nbsp;&nbsp;&nbsp;&nbsp;&nbsp;Zvuči možda kao zamršena skalamerija, ali radi dobro. Prevoz je prilično brz, može čak postati i malo zastrašujući tokom onih nekoliko sekundi kad se, negde oko sredine puta, dvoja kola približavaju i kad ti se čini da bi se mogla i sudariti. Ali ona se, na svojoj udvojenoj pruzi od tankih drvenih šina, mimoiđu bezbedno. Ali kako pretrneš u trenutku kad vagon pored vagona huji, zamrljan od brzine!
<BR>&nbsp;&nbsp;&nbsp;&nbsp;&nbsp;Ukupna dužina putovanja u jednom smeru iznosi preko četrdeset strelometa. Ipak, voda je u rezervoaru gornjih kola još vrela do ključanja kad stigne dole u luku. To je jedan od razloga zbog kojih narod u Vufonu voli da Urijel šalje što više robe odozgo, onih dana kad svi u gradu peru veš.
<BR>&nbsp;&nbsp;&nbsp;&nbsp;&nbsp;Ur-rona kaže da je sve to, skupa, moguće samo zahvaljujući činjenici da smo našli i izvukli iz ruševina jedan očuvan dugačak komad bujurskog kabla. Pravo blago, koje, ako ga izgubimo, neće nikad moći da bude nadoknađeno.
<BR>&nbsp;&nbsp;&nbsp;&nbsp;&nbsp;Planina Guen lepo se ponašala tog dana, pa zato u vazduhu nije bilo suviše pepela. Ogrtač mi nije bio stvarno potreban. Hak je, ipak, zadržala gogl-naočare na krajevima sve četiri svoje očne stabljike: svaka očna jabučica obuhvaćena i potpuno zaštićena po jednim poluloptastim gogl-staklom sa gumom sa strane i kaišem iza. Štipko je morao prskati vodu po svojoj crvenoj kupoli dok se vazduh razređivao, a grad Vufon počinjao da liči na kućice - dečje igračke smeštene između kamuflažnog zelenila. Gustiši sačinjeni od nizijske giga-bu trske postepeno su nestajali, ustupajući mesto živicama od drveća gorebi koje se odlikuje time što svako drvo ima po nekoliko stabala. Naš uspon uz planinu se nastavio i ubrzo su oko nas bili samo buseni pernate trave, sve škrtiji. Ovo zaista nije bio teren za crvenog Gheuena, ali Štipko se nije bunio. Bio je uzbuđen vestima koje su nam stigle od Ur-rone.
<BR>&nbsp;&nbsp;&nbsp;&nbsp;&nbsp;"Čuli ste? Prozor je završen. Poslednji veliki sastojak za batiskaf. Još malo ima da se rad-radi i batiskaf će biti završen-vršen!"
<BR>&nbsp;&nbsp;&nbsp;&nbsp;&nbsp;Hak je šmrknula prezrivo. To je uspela zato što je imala od koga i naučiti. To vam je, znate, jedan od onih čisto ljudskih običaja o kojima normalno možete samo u knjigama da čitate. Ali mi smo to imali prilike da gledamo prilično često, jer naš učitelj, gospodin Hajnc, tako reaguje kad od đaka čuje neki odgovor koji mu se ne dopada.
<BR>&nbsp;&nbsp;&nbsp;&nbsp;&nbsp;"Super fora", reče moja Hak. "Znači, onaj ko se bude spuštao u toj stvari moći će da vidi koje stvorenje će ga pojesti, pre nego što bude pojeden."
<BR>&nbsp;&nbsp;&nbsp;&nbsp;&nbsp;Nisam mogao odoleti, nasmejao sam se. "Hrrrm. Znači, sad priznaješ da ipak postoje čudovišta u moru, a?" rekoh.
<BR>&nbsp;&nbsp;&nbsp;&nbsp;&nbsp;Hak iznenađeno okrete tri očne stabljike ka meni. To je kod G'Keka 'iznenađeni pogled'. Retko kad ja nju uspem do te mere da uhvatim u nespremnosti.
<BR>&nbsp;&nbsp;&nbsp;&nbsp;&nbsp;"Priznala bih ovoliko: želim da bude nešto više, a ne samo jedna ploča urskog stakla, između mene i ko-zna-čega što postoji dole, dvadeset hiljada milja ispod mora!"
<BR>&nbsp;&nbsp;&nbsp;&nbsp;&nbsp;Zbunio me je takav njen stav, ta gorčina, to uopšte nije ličilo na moju Hakicu. Pokušao sam da malo razvedrim atmosferu.
<BR>&nbsp;&nbsp;&nbsp;&nbsp;&nbsp;"Baš se pitam zašto ne kažeš 'kilometar' - zašto ti je milja milija?"
<BR>&nbsp;&nbsp;&nbsp;&nbsp;&nbsp;Dva njena oka na stabljikama pogledaše jedno u drugo, a onda opet u mene, sa nekim svetlucanjem neozbiljnosti.
<BR>&nbsp;&nbsp;&nbsp;&nbsp;&nbsp;"To sam i ja gledala u rečniku starih mera. Ali ne može svako da shvati koliko je to hvati."
<BR>&nbsp;&nbsp;&nbsp;&nbsp;&nbsp;Štipko reče, tonom kao da se žali na nešto: "E, ako ćete vas dvoje da..."
<BR>&nbsp;&nbsp;&nbsp;&nbsp;&nbsp;Ja mu upadoh u reč. "Ako misliš da je to samo metar, onda pričamo u vetar."
<BR>&nbsp;&nbsp;&nbsp;&nbsp;&nbsp;"Hm-hm", reče Hak, ispuštajući brundave zvuke iz paoka svojih točkova. "Na kopnu je svaki hektar kao nektar."
<BR>&nbsp;&nbsp;&nbsp;&nbsp;&nbsp;"Hrrrm", rekoh ja. "A u svemiru, prosek je parsek."
<BR>&nbsp;&nbsp;&nbsp;&nbsp;&nbsp;"Ajoooj, humora!" kukao je Štipko iz svih pet usta, glumeći da mu je muka od ovih naših pokušaja da budemo duhoviti.
<BR>&nbsp;&nbsp;&nbsp;&nbsp;&nbsp;Tako smo provodili vreme dok su nas kola podizala u hladnu i neplodnu pustoš gde ničeg živog nema. Valjda je u pravu moj tata kad kaže da smo mi jedna neozbiljna družina. Ali galaktički drugi i galaktički šesti su jezici zaista nepogodni za ma kakvu zabavnu igru rečima. U ta dva jezika nemoguće je načiniti nikakvu šaljivu kombinaciju reči! Na galaktičkom sedmom je to moguće, do neke mere, ali, čini mi se, ne tako uspešno: ne možeš postići da tvoja fora tako mnogo zaboli sagovornika.
<BR>&nbsp;&nbsp;&nbsp;&nbsp;&nbsp;Bližili smo se vrhu. Sad smo se već vozili po golom kamenu. Oko nas su jame iz kojih šiba vodena para obeležavale široka pleća planine Guen i prikrivale vreli dah Urijelinih kovačnica. Tu su se neki davni izlivi lave kristalizovali na takav način da se svetlost od njih odbija prelomljena u treperave dugine boje koje se menjaju dok se tvoje oko kreće pored kristalnih gromada. Jedno kratko putovanje dovelo bi nas na jednu otrovnu ravnicu za koju postoji naziv 'Spektralna reka', gde su ovakvi kristali razasuti u mnogo većim količinama, sve do horizonta.
<BR>&nbsp;&nbsp;&nbsp;&nbsp;&nbsp;Tog dana moja mašta bila je mnogo življa nego što to jednom Hunišu priliči. Neprestano sam se vraćao na pitanje kako to, i zašto, tako ogromna energija ključa i klobuča i propada neiskorišćena, duboko ispod planine. Nigde se jasnije ne primećuju unutrašnja previranja planete Jijo nego ovde, ispod područja gde smo se mi izgnanici nastanili i dali mu naziv Nagib. Kažu nam da su brodovi naših predaka, bez obzira na međusobne razlike, izabrali ovaj deo planete baš zbog te geološke nepostojanosti, i baš su tu zasejali svoje seme. A na celom Nagibu najkritičnije mesto, gde smo najbliže silama koje se napinju ispod vulkana, upravo je moj rodni grad. (Ili selo; možete ga i tako zvati.) Zato nam, dabome, nikad nisu odredili porodicu eksplozera da pripremi uništenje naselja. Svi misle da će vulkan ionako da 'pozdravi' moj Vufon, tako da ništa neće ostati, i da to mora neizbežno da se desi u sledećih sto godina. Ili, najviše, hiljadu. Možda danas, sutra. Šta će nam, dakle, eksplozer?
<BR>&nbsp;&nbsp;&nbsp;&nbsp;&nbsp;Kažu nam da je baš dobro što, kad se to desi, od naših domova neće ostati ništa, nikakav trag. Pa ipak, ja mislim da planeta baš i ne mora da žuri sa tim poslom. Može malo da pričeka.
<BR>&nbsp;&nbsp;&nbsp;&nbsp;&nbsp;Desetinama puta sam ja išao ovim tramvajem do vrha, pa ipak, uvek me nekako iznenadi onaj trenutak kad se kola primaknu završetku uspona i kad se ogromna pećina najednom otvori ispred nas kao da je zinula niotkuda. Pruga - gde će, nego pravo unutra. Osetih, možda zbog onih ranijih pričancija o čudovištima, neko stezanje u mojoj srčanoj bodlji kad smo se sjurili u taj ogromni crni otvor koji je zaista ličio na gladna usta besne i naprasite planine.
<BR>&nbsp;&nbsp;&nbsp;&nbsp;&nbsp;Vozilo se u pećini zaustavilo naglo, i dobro nas prodrmalo. Nastade mirovanje i mrak. Vazduh najednom suv kao prašina. Ur-rona nas je čekala. Izgledala je nešto nervozna, kaskala je u mestu sa sva četiri kopita, a pomoću zdepastih radnih ruku pridržavala je vrata da iziđemo. Ja pomogoh mojoj Hak da se iskotrlja iz tramvaja. Mali Hufu se 'vozio' na Štipkovim leđima; oči su mu blistale kao da je spreman na svakojaka čuda.
<BR>&nbsp;&nbsp;&nbsp;&nbsp;&nbsp;Dobro, nur je bio spreman na čuda, ali mi ostali nismo. Zaprepastili smo se potpuno - Hakica, Štipko i ja - kad nam je Urkinja rekla najnoviju vest. Koristila je galaktički šesti, zato što je nama lakše da slušamo Ure kad govore bez onih šištavih izobličenja.
<BR>&nbsp;&nbsp;&nbsp;&nbsp;&nbsp;"Drago mi je do dubine mojih kesa da ste vi, prijatelji moji, uspeli doći tako brzo. Haj'mo sad žurno na Urijelinu opservatoriju, sa koje ona prati, već nekoliko dana, kretanje nekih čudnih tela po nebu!"
<BR>&nbsp;&nbsp;&nbsp;&nbsp;&nbsp;Priznajem da sam ostao bez teksta. Ali i drugi isto tako. Samo smo blenuli u nju; tako je prošlo nekoliko dura. Najzad smo se odmrzli, svi odjednom.
<BR>&nbsp;&nbsp;&nbsp;&nbsp;&nbsp;"Hrrrm, pa ne misliš valj..."
<BR>&nbsp;&nbsp;&nbsp;&nbsp;&nbsp;"Šta bi to treb..."
<BR>&nbsp;&nbsp;&nbsp;&nbsp;&nbsp;"Nećeš reći d..."
<BR>&nbsp;&nbsp;&nbsp;&nbsp;&nbsp;Ur-rona klopnu prednjim levim kopitom. "Itekako mislim! Urijel i Gibz tvrde da su opazili jedan ili više svemirskih brodova, pre nekoliko dana! Štaviše, kad su poslednji put opaženi, činilo se da se bar jedan, ako ne i svi, spremaju za sletanje!"
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
