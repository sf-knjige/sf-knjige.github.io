<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEZNANAC
<P>&nbsp;&nbsp;&nbsp;&nbsp;&nbsp;On prebira prstima po strunama dulcimera, jednu po jednu tihu notu izmamljuje, nervozan je zbog onoga što je naumio da pokuša, ali je i zadovoljan što se tolikog mnoštva činjenica uspeo prisetiti.
<BR>&nbsp;&nbsp;&nbsp;&nbsp;&nbsp;Setio se, na primer, ponečega o Urima. Još od kad je prvi put došao svesti, a to je bilo na palubi onog malog rečnog broda, pokušavao je ustanoviti zbog čega u njemu postoje tako prijateljska osećanja prema tim četvoronožnim bićima, iako su tako sklona naglim reakcijama, temperamentna. Posle je u oazi, pre onog oružanog napada koji se krvavo završio, slušao baladu koju je recitovala izdajnica Ulgor, i nije razumeo ništa osim nekoliko fraza koje su 'škljocnule' i uskočile svaka na svoje mesto. Malo je takvih bilo. Pa ipak, pesma kao celina, sa tim svojim ritmom, bila mu je nakako poznata, pokušavala je izvući neke primisli iz njegovog ranjenog mozga.
<BR>&nbsp;&nbsp;&nbsp;&nbsp;&nbsp;I onda se odjednom setio gde ju je ranije slušao. U jednom noćnom lokalu. Bio je to neki bar, na dalek...
<BR>&nbsp;&nbsp;&nbsp;&nbsp;&nbsp;- daleko...
<BR>&nbsp;&nbsp;&nbsp;&nbsp;&nbsp;Nazivi ni sad nisu bili u dohvatu. Ali se slika pojavila, spasena iz dosadašnjeg zatočeništva. Prizor u krčmi nekoj, gde se okupljaju pripadnici raznih nižih, ali ipak razumnih klasa i rasa, kao što je, na primer, on. Zvezdani putnici tu svraćaju, oni koji su skloni određenim vrstama hrane, muzike i zabave. Na takvim mestima često je moguće platiti račun pesmom, koja se prihvata kao vrsta monete. Dobra pesma, i ti si stekao pravo da naručiš piće za sebe i celo svoje društvo. On je retko kad morao potegnuti novac, jer njegovi nadareni članovi posade umeli su da 'odcvrkuću' mnogo dobrih pesama.
<BR>&nbsp;&nbsp;&nbsp;&nbsp;&nbsp;Članovi posade?...
<BR>&nbsp;&nbsp;&nbsp;&nbsp;&nbsp;Tu leži glavna prepreka. Najviši, najtvrđi zid, koji se preprečio preko njegovog uma. On pokušava još jednom, ali se ne doseća nijedne melodije kojom bi uspeo taj bedem srušiti.
<BR>&nbsp;&nbsp;&nbsp;&nbsp;&nbsp;Pa dobro, onda se krčmi mora vratiti. Zajedno sa uspomenom o tom svratištu, došlo je i ono što je nekad znao o Urima. Naročito se rado setio jednog trika koji je nekad izvodio kad Urkinja pored njega, posle cele noći pijančenja i veselja, zadrema. On uzme jedno zrno kikirikija, pažljivo nanišani i...
<BR>&nbsp;&nbsp;&nbsp;&nbsp;&nbsp;Neznančev tok misli se prekida, jer on primećuje da ga neko posmatra. Urkaču, kojoj očito smeta povećana glasnost njegovog prebiranja po žicama dulcimera. On odmah utiša, mnogo utiša, i time ublaži ljutnju ove Urkinje koja je napad na karavan predvodila. Ali ne prekida svirku baš sasvim. Ovako stišana i usporena, svirka svojim ritmom deluje blago hipnotično, baš kao što je on i nameravao.
<BR>&nbsp;&nbsp;&nbsp;&nbsp;&nbsp;Ostali učesnici u napadu - Urkinje i ljudi - leže ili stoje, spavaju ili dremaju. Dan je, vrućina. Žega pritisnula teška, podne je tu negde. Spavaju i Sara, i Priti, i svi ostali zarobljenici. Neznancu je jasno da bi trebalo i on da se odmori, ali oseća u sebi razbuđenost preveliku.
<BR>&nbsp;&nbsp;&nbsp;&nbsp;&nbsp;Nedostaje mu Pzora, mada je baš čudno čeznuti da te dodiruje i isceljuje jedan Jofur...
<BR>&nbsp;&nbsp;&nbsp;&nbsp;&nbsp;Ne, to je pogrešna reč. Pzora nije Jofur, nije on iz redova tih okrutnih nasilnika, nego je Treki, a to je nešto sasvim drugo. On, ranjenik, malo-pomalo ovladava imenima stvari; razliku između ova dva imena moraće da pamti dobro.
<BR>&nbsp;&nbsp;&nbsp;&nbsp;&nbsp;U svakom slučaju, predstoji mu jedan zadatak, koji treba izvršiti. Do tada, on mora naučiti da koristi reuga. Sara mu je kupila ovog. To je čudan stvor koji se zalepi čoveku za glavu, a preko očiju mu spusti prozračni veo koji stvara dodatne talasiće boja oko svakog ljudskog i urskog lica u ovom otrcanom zaklonu od sunca. 'Paviljonu'. Te boje otkrivaju mnogo. Njega pomalo nervira drhtanje reuga koji pomoću jedne sisaljke vuče krv iz njegove vene, ne mnogo daleko od zjapeće rupe na njegovoj glavi. Ipak, on ne može odbiti tu mogućnost da istraži još jedan način opštenja. Ponekad se ove zbunjujuće boje srede i podsete ga na njegovo poslednje druženje sa Pzorom, kod one oaze. Dogodio se tamo jedan trenutak čudne jasnoće, kad su dva reuga, posle svog spajanja i preplitanja, uspela da prenesu, tako mu se bar učinilo, celo ono značenje koje je on želeo preneti, bez greške.
<BR>&nbsp;&nbsp;&nbsp;&nbsp;&nbsp;Pzora mu je, kao odgovor, dao jedan poklon, koji sad leži upravo u toj rupi u njegovoj lobanji - a to je jedino mesto gde napadači i ne pomišljaju da bilo šta traže.
<BR>&nbsp;&nbsp;&nbsp;&nbsp;&nbsp;On odoleva porivu da zavuče prste i proveri da li je to još tu.
<BR>&nbsp;&nbsp;&nbsp;&nbsp;&nbsp;Biće vremena.
<BR>
<BR>&nbsp;&nbsp;&nbsp;&nbsp;&nbsp;Sedi on i prebira po strunama, a jara postaje, malo-pomalo, sve jača. Urske glave, i ljudske, crnoj zemlji teže, htele bi da iscrpu ono malo noćne prohladnosti što se u njoj, možda, u tragovima zadržalo. On čeka i pokušava da se priseti još nečeg, makar neke sitnice.
<BR>&nbsp;&nbsp;&nbsp;&nbsp;&nbsp;Njegova najveća 'prazna zona' - ako se izuzme gubitak jezika - pokriva nedavnu prošlost. Kad bi čitavo trajanje njegovog života do sad bilo prikazano sa deset prstiju, glavnina poslednja dva prsta bi nedostajala. On o tome ima samo neke vrlo sitne 'dronjke' uspomena koji se još koji trenutak lepe za njega pri svakom buđenju iz sna. To mu je dovoljno da zna da je nekada krstario kroz svih pet povezanih galaksija i bio svedok stvari koje niko od njegove rase nije nikad ranije video. Zaptivke koje sprečavaju prodor tih uspomena do njegove svesti odolele su, do sada, svim njegovim pokušajima - a pokušavao se probiti crtanjem skica, matematičkim igrama sa Priti, pa i 'njuškanjem i valjuškanjem' u Pzorinoj biblioteci mirisa. On ostaje u prilično čvrstom uverenju da će, ipak, u muzici naći onaj pravi ključ. Ali u kojoj muzici?
<BR>&nbsp;&nbsp;&nbsp;&nbsp;&nbsp;Nedaleko od njega Sara tiho hrče, on oseća kako se u njegovom srcu diže talas zahvalnosti i nežnosti... ali u kombinaciji sa upornim osećanjem da bi trebalo da misli o nekoj drugoj osobi. O osobi kojoj je bio odan pre nego što ga je plameni udar oborio s neba. Lice jedne žene treperi pod oštrim uglom u odnosu na njegove misli, prolazi suviše brzo da bi je on mogao prepoznati - ali on prepoznaje talas osećanja koja se u njemu zbog te druge žene bude.
<BR>&nbsp;&nbsp;&nbsp;&nbsp;&nbsp;Ona mu nedostaje... ali on ne može ni zamisliti da su njena osećanja u ovom trenutku (ma gde se ona sada nalazi) jednaka prema njemu.
<BR>&nbsp;&nbsp;&nbsp;&nbsp;&nbsp;Ma ko ona bila.
<BR>&nbsp;&nbsp;&nbsp;&nbsp;&nbsp;Nadasve priželjkuje sposobnost da svoja osećanja pretoči u reči, što nikad nije učinio tokom svih onih opasnih poduhvata kroz koje su njih dvoje prošli zajedno... a ni onda kad je ona čeznula za drugim... za čovekom boljim od njega.
<BR>&nbsp;&nbsp;&nbsp;&nbsp;&nbsp;Ova nit misli počela je voditi nekuda, uviđa on, ne bez uzbuđenja. Pomno je prati. Ta žena u njegovim snovima... ona čezne za jednim muškarcem... za herojem, davno izgubljenim... davno, to znači: pre godinu dana, pre dve... izgubljen je zajedno sa njihovim članovima posade... i sa... i sa... kapetanom...
<BR>&nbsp;&nbsp;&nbsp;&nbsp;&nbsp;Da, naravno! Kapetan, komandant koji je svima njima posle nedostajao tako strašno, ne videše ga posle onog odvažnog bekstva sa one nesrećne vodene planete. Planete katastrofa i trijumfa.
<BR>&nbsp;&nbsp;&nbsp;&nbsp;&nbsp;Pokušava dočarati sebi sliku tog kapetana. Lice. Ali u svest dopire samo neko sivo sevanje, razmah koji u vodi ostavlja trag od vazdušnih mehurića, i najzad svetlucanje igličastih belih zuba. To je osmeh, ali ne liči ni na jedan drugi. Mudar, vedro spokojan.
<BR>&nbsp;&nbsp;&nbsp;&nbsp;&nbsp;Nije ljudski.
<BR>&nbsp;&nbsp;&nbsp;&nbsp;&nbsp;Onda, niotkud, izranja pesma blaga, cvrkutava. Zvuk koji se nikada ranije na Nagibu nije začuo.
<BR>
<BR>&nbsp;&nbsp;&nbsp;&nbsp;&nbsp;* Moj dobri tihi prijatelj...
<BR>&nbsp;&nbsp;&nbsp;&nbsp;&nbsp;U oblaku izgubljen, zimskom, straš...
<BR>&nbsp;&nbsp;&nbsp;&nbsp;&nbsp;usam... kao ja... *
<BR>
<BR>&nbsp;&nbsp;&nbsp;&nbsp;&nbsp;To su bili mali zvižduci, škripanja, pucketanja, sve to se iskotrljalo iz njegovih usta pre nego što je i znao da je počeo nešto pevati. On zabacuje glavu unazad kao da je dobio udarac odnekud; jer jedna brana se provalila u njegovoj glavi, i poplava uspomena kulja pravo napred.
<BR>&nbsp;&nbsp;&nbsp;&nbsp;&nbsp;Ta muzika za kojom je tragao nije uopšte bila ljudskog porekla, bila je na modernom jeziku treće razumne rase na planeti Zemlji. Taj jezik je ljudima, za učenje, bolno težak, ali kad ga naučiš, puno daje. Trinarni jezik; ne liči ni na galaktički drugi, niti na ijedan drugi jezik, mada možda ima nekih sličnosti sa stenjućim baladama koje kitovi i sada muču dok plivaju kroz pradrevne dubine okeana na njegovom matičnom svetu.
<BR>&nbsp;&nbsp;&nbsp;&nbsp;&nbsp;Trinarni.
<BR>&nbsp;&nbsp;&nbsp;&nbsp;&nbsp;On žmirka iznenađeno, čak gubi ritam na žicama dulcimera. Poneka Urkinja diže glavu, zuri u njega prazno, sve dok on ne uspostavi opet istu učestalost potezanja žica. Sada to radi čisto refleksno, sve njegove misli usmerene su na zapanjujuće otkriće do koga se probio. Do činjenice tako dobro poznate, a tako neobične, koja mu je izmicala sve do maločas.
<BR>&nbsp;&nbsp;&nbsp;&nbsp;&nbsp;Njegovi članovi posade možda ga i sad čekaju na onom tmurnom, mračnom mestu na kome ih je ostavio.
<BR>&nbsp;&nbsp;&nbsp;&nbsp;&nbsp;Njegovi članovi posade su delfini.
</P></TD></TR></TABLE>
<P class="next">
<A HREF=p106.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
