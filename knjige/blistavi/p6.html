<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Slušajte, prstenovi moji, pesmu koju pevam. Neka se njena isparenja uzdižu među vašim jezgrima i neka tonu kao kapljući vosak. Pesma dolazi sa mnoštvom glasova, mirisa i jačina vremena. Utkana je kao tapiserija G'keka, teče kao arija huniška, galopira i krivuda kao urska legenda, a ipak se okreće neumoljivo, kao stranice ljudske knjige.
<BR>&nbsp;&nbsp;&nbsp;&nbsp;&nbsp;Počinje u miru.
<BR>&nbsp;&nbsp;&nbsp;&nbsp;&nbsp;Bilo je proletnje doba, počinjao je drugi lunarni ciklus hiljadu devet stotina tridesete godine našeg izgona i zločina, kad Rotheni stigoše. Oni su se javili na našem nebu nedobrodošli. Blistajući sunčano u svojoj vladavini na nebu i u eteru, pocepali su veo našeg prikrivanja u najgorem mogućem trenutku - za vreme prolećnog plemenskog Okupljanja, u blagoslovenom podnožuju Jajeta Jijoa.
<BR>&nbsp;&nbsp;&nbsp;&nbsp;&nbsp;Otišli smo tamo, kao i toliko puta posle njegovog Izranjanja, da čujemo muziku tog velikog ovalnog tela. Da tragamo za obrascima koji bi nas vodili. Da trgujemo, razmenjujemo proizvode naših raznovrsnih nadarenosti. Da razrešavamo sukobe, takmičimo se u igrama i obnavljamo Zajednicu. Nadasve, da tražimo načine za umanjivanje štete koju nanosi naše prisustvo na ovom svetu, prisustvo koje je od početka bilo pod nesrećnom zvezdom.
<BR>&nbsp;&nbsp;&nbsp;&nbsp;&nbsp;Okupljanje - vreme uzbuđenja za mlade, vreme posla za vične i za one koji su se primakli kraju svojih godina, vreme kad se prijateljima kaže zbogom. Već su se širile glasine i pojavljivali predznaci, da će to biti skupština od ogromnog značaja. Iz svakog naroda došlo je više od uobičajenog broja učesnika. Ne samo mudraci i lutalice, podmitljivi političari i vešti tehničari, nego i običan narod, oni sa dve noge ili četiri ili pet nogu, i oni od prstenova, i oni čije telo ima točkove; dolazili su za zvucima bubnjeva po planinskim puteljcima još zaleđenim, da bi stigli do svetih livada. U svakoj rasi našlo se mnogo pojedinaca koji su osetili drhtaje - jače nego ikada od one godine Proviđenja u kojoj je iz majčinskog tla planete Jijo izbilo Jaje, pršteći na sve strane vrelom prašinom svoga rađanja, i preuzelo ulogu vladaoca i ujedinitelja među našim klikama koje su sklone da se posvađaju.
<BR>&nbsp;&nbsp;&nbsp;&nbsp;&nbsp;Ah, Okupljanje.
<BR>&nbsp;&nbsp;&nbsp;&nbsp;&nbsp;To najnovije hodočašće možda se još nije očvrsnulo kao pamćenje u vosku. Ali pokušajte se setiti kako smo polako ukrcali našu sada već staru hrpu prstenova na brod, u luci koja se zove Daleko Vlažno Pribežište, a onda zaplovili pored svetlucavog Spektralnog toka i pored Ravnice Oštrog Peska.
<BR>&nbsp;&nbsp;&nbsp;&nbsp;&nbsp;Zar nam se nije učinilo da ova dobro znana čudesa počinju da blede kad smo stigli do Velike močvare i našli da je sva procvetala? To je prizor koji se Trekiju ukaže samo jednom u životu. More boja - more behara; već se pretvaralo u plodove i već je počinjalo u svom šarenilu umirati pred našim čulima. Prešli smo iz broda u barke sa ravnim dnom, pa smo mi putnici počeli veslati, okruženi preobiljem oštrih mirisa, kroz avenije cveća, pod svodovima od miliona silfinskih latica.
<BR>&nbsp;&nbsp;&nbsp;&nbsp;&nbsp;Naši saputnici zaključili su da je to sudbinski predznak, zar ne, prstenovi moji? Ljudi koji su bili među nama pominjali su ćudljivu Ifni, onu tajanstvenu čije presude nisu uvek pravedne, ali uvek iznenade.
<BR>&nbsp;&nbsp;&nbsp;&nbsp;&nbsp;Pamtiš li i druge prizore/doživljaje? Tkačka sela? Mulk-pauke i lovačke kampove? Pa, naposletku, i onaj naporni uspon, po kome su naša stopala morala načiniti nebrojene zaokrete jedan za drugim, kroz Prolaz dugačkih umbra, sve do ove zelene doline gde su, pre četiri pokolenja Trekija, gejziri parom perjaničili, a duge plesale u slavu izlaska tamnog ovoida?
<BR>&nbsp;&nbsp;&nbsp;&nbsp;&nbsp;Setite se sad kako je krckao vulkanski šljunak, i kako su reug-zveri, obično sasvim poslušne, drhtale na prstenu na našoj glavi, i bunile se, odbijale da se spuste preko naših očiju, zbog čega smo morali u logor ući sa golim licem, bez maske, tako da su deca svih šest rasa jurcala oko nas vičući: "Došao je Ask! Došao je Treki Ask!"
<BR>&nbsp;&nbsp;&nbsp;&nbsp;&nbsp;Dočarajte sebi sliku kako su drugi visoki mudraci, naše kolege i prijatelji, izlazili iz svojih šatora da nam priđu hodom, puzanjem, kotrljanjem, i da nas pozdrave. Za nas su upotrebili iste epitete, da smo visoki i mudri; i ime Ask, koje je samo nalepnica na nepostojećem 'ja' - što mi trpimo zato što imamo dobru volju i želimo njima izići u susret.
<BR>&nbsp;&nbsp;&nbsp;&nbsp;&nbsp;Pamtite li sve ovo, prstanovi moji?
<BR>&nbsp;&nbsp;&nbsp;&nbsp;&nbsp;Pa, onda strpljivi budite. Uspomene se zgušnjavaju kao vosak koji kaplje, stišavaju se i stvaraju omotač oko našeg jezgra. A kad se tu nađu, nikada više ne mogu biti zaboravljene.
<BR>
<BR>&nbsp;&nbsp;&nbsp;&nbsp;&nbsp;Na Jijou postoji jedan duboki sjaj u onom delu neba koji je najudaljeniji od sunca. Kažu nam da je to pojava koja se retko viđa na svetovima koje su Veliki galaktičari uneli u svoje kataloge; posledica je zrnaca ugljenika, onih istih zrnaca oko kojih se u oblacima kondenzuje šuplji grad. Te loptice ugljenika šalje nam zvezda Izmunuti, bleštavo oko u jednom sazvežđu za koje ljudska bića koriste naziv 'Muka Jovova'. Priča se da su naši preci proučili ove odlike našeg novog doma pre nego što su spalili i sahranili svoje brodove.
<BR>&nbsp;&nbsp;&nbsp;&nbsp;&nbsp;Takođe se priča da su oni ove odlike naprosto 'potražili' u lokalnom ogranku Galaktičke biblioteke, pre nego što su i tu instalaciju prepustili plamenu, na dan koji je dobio naziv Dan bez povratka, ili, kako se još kaže, Nepovratnik.
<BR>&nbsp;&nbsp;&nbsp;&nbsp;&nbsp;Ne beše grada šupljeg tog proleća, kad su drugi mudraci izišli da pozdrave naše prstenove i da opet nazovu nas/mene imenom 'Ask'. Okupljali smo se ispod trema našeg paviljona, i tad sam doznao da moj reug nije jedini koji se uznemirio. Čak ni strpljivi Huniš nije uspevao da obuzda svog reuga - pomagača u prevođenju. Zato smo mi mudraci neko vreme razgovarali između sebe, ne koristeći usluge tih naših malih simbiota, snalazeći se koliko smo mogli rečima i pokretima. Ubrzo su se reugi ipak vratili svome poslu.
<BR>&nbsp;&nbsp;&nbsp;&nbsp;&nbsp;Od sviju nas čiji preci odlučiše da ostanu u izgnanstvu bez nade na ovom svetu, G'keki su najstariji po vremenu kad su došli. Zato je G'kekiju, mudracu Vubenu, pripadala dužnost da bude Govornik potpalilac.
<BR>&nbsp;&nbsp;&nbsp;&nbsp;&nbsp;"Da li je krivica naša što rantanoidi propadoše?" upitao je Vuben, okrećući po jedno oko na svaku stranu sveta. "Jaje oseti bol u životnom polju kad god se potencijal izgubi."
<BR>&nbsp;&nbsp;&nbsp;&nbsp;&nbsp;"Hrrrm. O toj poenti mi se raspravljasmo beskrajno", odgovori huniški sofista Fhundau. "Lark i Uthen govore o opadanju. Rantanoidi još nisu izumrli. Još postoji neki mali broj njih na jednom ostrvu u Jugunu."
<BR>&nbsp;&nbsp;&nbsp;&nbsp;&nbsp;Ljudski mudrac, Lester Kembel, saglasio se. "Čak i ako su u beznadežnom stanju, rantanoidi su samo jedna od nebrojenih vrsta glodara koji riju zemlju i žderu korenje. Nema razloga da verujemo da su bili nešto posebno blagosloveni."
<BR>&nbsp;&nbsp;&nbsp;&nbsp;&nbsp;Ur-Jah odgovori da su i njeni preci, u davnoj prošlosti, daleko odavde, bili mali glodari koji su rili zemlju i ždrali korenje.
<BR>&nbsp;&nbsp;&nbsp;&nbsp;&nbsp;Lester naklonom ka njoj priznade da je to tako. "Svejedno, nismo mi odgovorni za uspon i pad svake žive vrste."
<BR>&nbsp;&nbsp;&nbsp;&nbsp;&nbsp;"Kako možeš to znati?" istrajavao je Vuben. "Većinu alata nauke mi nemamo, jer su nas naši sebični preci ostavili da lutamo po mraku. Ne možemo znati kakvu prefinjenu vrstu štete činimo kad stanemo nogom na list ili bacimo naše otpadne materije u neku jamu. Niko ne može predskazati za šta sve možemo biti pozvani na odgovornost, kada dođe onaj veliki dan. Čak i glaveri, koji su sada u stanju nevinosti, biće izvedeni pred sud."
<BR>&nbsp;&nbsp;&nbsp;&nbsp;&nbsp;Tada naša ostarela gheuenska mudrakinja, kojoj smo dali ime Uviđanje Oštro Kao Nož, nagnu svoju blistavoplavu ljušturu na jednu stranu. Njen glas bio je blagi šapat iz jedne hitinske butine. "Jaje, koje smo od divljine dobili na poklon, zna odgovore na ta pitanja. Istina je nagrada otvorenom umu."
<BR>&nbsp;&nbsp;&nbsp;&nbsp;&nbsp;Uozbiljeni ovom mudrošću, predali smo se meditaciji.
<BR>&nbsp;&nbsp;&nbsp;&nbsp;&nbsp;Pošto njihove usluge više nisu bile potrebne, reugi koji su do tog trenutka bili na našim čelima pootpadali su i okupili se u sredini, da razmenjuju enzime svojih domaćina. Mi smo uhvatili jedan blagi ritam kome je svaki mudrac dodavao ponešto, po jedan deo harmonije disanja i otkucavanja naših srca.
<BR>&nbsp;&nbsp;&nbsp;&nbsp;&nbsp;Prstenovi moji, pamtite li šta je odabralo baš taj trenutak da se u njemu desi?
<BR>&nbsp;&nbsp;&nbsp;&nbsp;&nbsp;Tkanje našeg jedinstva procepili su hučni odjeci koje je rotenski brod nadmeno bacao svud oko sebe, obznanjujući tako svoju zlu silu još pre nego što se pojavio pred našim pogledima.
<BR>&nbsp;&nbsp;&nbsp;&nbsp;&nbsp;Izišli smo i zagledali se, zbunjeni, u rascepljeno nebo.
<BR>&nbsp;&nbsp;&nbsp;&nbsp;&nbsp;Uskoro su i mudraci i narod jednako znali da je Veliki dan konačno došao.
<BR>&nbsp;&nbsp;&nbsp;&nbsp;&nbsp;Ni deca palih ne mogu izbeći osvetu.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
