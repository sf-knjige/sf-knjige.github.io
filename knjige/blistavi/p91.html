<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Dođe i taj dan. Posle onolikih naših maštanja, priprema i beskrajnog mnoštva sitnica, našli smo se tu, konačno, nas četvoro, pored otvorenog hermetičkog poklopca 'Sna Vufona'.
<BR>&nbsp;&nbsp;&nbsp;&nbsp;&nbsp;"Trebalo je ipak praviti splav, a ne ovo", mrmljala je Hak, više za sebe. Iz paoka njenog bližeg točka dopirao je takav zvuk da mi se nakostrešila sva dlaka na nogama. "Ima koliko hoćeš reka koje smo mogli istraživati celo leto, i to sami. I lepo, tiho, polako pecati, uz to."
<BR>&nbsp;&nbsp;&nbsp;&nbsp;&nbsp;Ja sam hiperventilirao moje kese na grlu, kao da u njih mogu da uteram nekakvu zalihu čistog kiseonika koja bi pomogla tamo kuda idemo! Na sreću, Tjug je svakome od nas dao blage tečnosti za umirenje. Time bi se mogla objasniti staloženost Ur-rone.
<BR>&nbsp;&nbsp;&nbsp;&nbsp;&nbsp;"Ja ne bih mogla na splav", reče Ur-rona savršeno ozbiljno, kao da je i predlog bio ozbiljan. "Pokvasila bih se."
<BR>&nbsp;&nbsp;&nbsp;&nbsp;&nbsp;Svi smo se okrenuli i zagledali se u nju, a onda je svako na svoj način prasnuo u smeh. Štipko zviždanjem, Hakica svojevrsnim 'ha-ha' zvucima, a ja sam mumlao dok me nisu slabine zabolele. Ta naša Ur-rona - zaista je carica.
<BR>&nbsp;&nbsp;&nbsp;&nbsp;&nbsp;"U pravu si", reče Štipko, tonom kao da hoće da 'dopuni govornika'. "Plan bi bio mnogo bolji-olji da je ovo balon sa vrućim vazduhom-duhom. 'Ajde, nagovorimo Urijel da preinači opremu-emu, i..."
<BR>&nbsp;&nbsp;&nbsp;&nbsp;&nbsp;"Tišina, vas dvoje!" reče im Hakica prekorno, što nije bilo sasvim pošteno, jer je ona i počela celu stvar. Okrenusmo se svi: prilazila nam je Urijel. Dva koraka iza nje išao je Tjug. Mali, nepotpuni Treki, Ziz, koji se oporavio od svog nedavnog ogromnog rastezanja, već je ležao u kavezu gde će biti i tokom ronjenja, ispod ispupčenog prozora 'Sna'.
<BR>&nbsp;&nbsp;&nbsp;&nbsp;&nbsp;"Inate nape?" upita Urijel. Da bi bila sigurna, ona pogleda u Štipkovu torbu. Mape su bile napravljene od hartije, ali laminirane plastikom, a taj proces laminacije smislili su, dabome, ljudi. Zbog toga su bile vrlo otporne i trajne, pa, samim tim, i ne mnogo zakonite. Ali spuštamo se, u svakom slučaju, u Miden, pa je, valjda, time sve dovedeno u red. Proučili smo putanju koju je za nas odabrala Urijel, a kojom ćemo početi da se vozimo čim točkovi 'Sna' dodirnu blatnjavo dno.
<BR>&nbsp;&nbsp;&nbsp;&nbsp;&nbsp;"Konpas?"
<BR>&nbsp;&nbsp;&nbsp;&nbsp;&nbsp;Jedan kompas imao je Štipko, a Ur-rona drugi. Smatrali smo da Hakicine magnetski pogonjene osovine neće suviše oštetiti kompase, osim ako ona pretera sa vožnjom.
<BR>&nbsp;&nbsp;&nbsp;&nbsp;&nbsp;"Nislin da sno razradili i uvežvali taktiku za sve eventualne slučajeve, koliko god je vilo noguće", reče Urijel i odmahnu glavom kao ljudsko biće kad izražava žaljenje zbog nečeg. "Još sano jednu stvar da utvrdino. Postoji jedan prednet koji treva da nađete, dole. Prednet koji je neni potrevan."
<BR>&nbsp;&nbsp;&nbsp;&nbsp;&nbsp;Hak okrete jednu očnu stabljiku ka meni i poče mi davati znake.
<BR>&nbsp;&nbsp;&nbsp;&nbsp;&nbsp;Jesi video? - signalisala je ona na gal-drugom. Šta sam ti rekla!
<BR>&nbsp;&nbsp;&nbsp;&nbsp;&nbsp;Hak nam je već danima govorila da se na dnu mora sigurno nalazi neki predmet koji je Urijeli očajnički potreban. Tajni razlog, dakle, koji je nju pobudio da nas ovoliko podrži. Nešto što možemo pronaći samo mi, sa našim amaterskim batiskafom, i niko drugi. Ja sam sve to vreme smatrao da Hak priča prazne priče, samo da bi se pravila pametna. Problem kod Hak je u tome što ona tako često bude u pravu, da je i sama već poverovala da to po nekom zakonu prirode mora uvek biti.
<BR>&nbsp;&nbsp;&nbsp;&nbsp;&nbsp;"Evo, ovo tražite", reče Urijel i podiže beležnicu, na takav način da niko nije mogao videti osim nas četvoro. Bilo je nacrtano nešto sa šest klinastih krakova, kao komad iz dečje slagalice. Iz dva od tih šest krakova pružali su se nekakvi pipci ili kablovi, na dve suprotne strane. Na crtežu im se nije video kraj. Zapitao sam se da li je to nešto živo.
<BR>
<BR>&nbsp;&nbsp;&nbsp;&nbsp;&nbsp;"Ovo je jedan prednet, napravljen. Potrevan nan je, prilično hitno", nastavi Urijel. "Ali još važniji od predneta sanog je ovaj konad žice koji iz njega viri. Taj konad žice vi želite. Zgravite ga i vežite oko njega kavl i ni ćeno ga izvući na površinu."
<BR>&nbsp;&nbsp;&nbsp;&nbsp;&nbsp;Auh, pomislih ja. Nas četvoro smo modernisti i mnogo se palimo na artefakte, rado bismo izvukli sa dna Midena svakojaka zabranjena blaga, mada bi to bilo kršenje Spisa. A gle sad, ova mudrica nam naređuje da uradimo baš to! Nikakvo čudo, onda, što je podigla beležnicu tako da narod koji se našao u blizini ne vidi takvu jeres!
<BR>&nbsp;&nbsp;&nbsp;&nbsp;&nbsp;"Važi!" uzviknu Štipko. Za trenutak je ostao u nesigurnoj ravnoteži na samo dve noge, zato što je salutirao sa tri. Mi, ostali, već smo stajali na rampi. Šta sad? Iskoristiti ovu jeretičku situaciju kao izgovor za odustajanje od projekta?
<BR>&nbsp;&nbsp;&nbsp;&nbsp;&nbsp;Priznajem, pomislio sam na to. Kriv sam, privežite me na Sveto jaje, pevaću sve dok ne priznam.
<BR>&nbsp;&nbsp;&nbsp;&nbsp;&nbsp;U batiskaf sam ušao poslednji, ako ne računamo malu Hufu koja je uskočila kroz moje noge upravo kad sam se spremao da zatvorim poklopac. Onda sam stvarno zatvorio i počeo uvrtati točak; obloge od skinkove bešike, uštinute između poklopca i okvira, našle su se pod još većim pritiskom, koji ih je sasvim spljoštio, čime smo obezbedili zaptivanje kao Treki kad zapti prostore između prstenova koji su sa udružili u njega. Time smo se našli odsečeni od svih izvora zvuka, osim četiri. Ta četiri su uzdisali, šištali, grgotali i mumlali: četvoro uplašenih klinaca koji su upravo shvatili da se njihovo sanjarenje pretvorilo u stvarnost, i to vrlo nezgodnu, iz koje sad ne mogu da se izvuku nikako.
<BR>&nbsp;&nbsp;&nbsp;&nbsp;&nbsp;Posle pola midure bili smo sigurni da sistemi za vazduh i za odvlaživanje rade dobro. Štipko i Ur-rona proverili su, po spisku, sve elemente u prednjem delu batiskafa, a Hak je oprobala poluge za upravljanje. Ja sam se zgurio u udubini sasvim pozadi, gde nisam imao šta da radim osim da gladim polugu koju ću morati da okrećem kad god batiskafu zatrebaju usluge 'motora'. Tek da mi prođe vreme, mumlao sam maloj Hufu, čije su kandže sad dobro poslužile da počešu jedan mali svrab koji je od čiste nervoze počeo na spoljašnjoj površini moje srčane bodlje.
<BR>&nbsp;&nbsp;&nbsp;&nbsp;&nbsp;Ako nastradamo, molim da bar Urijel uspe da izvuče naša tela i pošalje ih kući, pomislio sam, i to je bila, možda, nekakva molitva; čitao sam u knjigama da su ljudi skloni da 'se mole' kad su u škripcu. Zato rekoh: Molim da mojim roditeljima ostane životna kost moja, za vufinovanje, da im pomogne u njihovom jadu i razočarenju kad se pokaže kako sam straćio svu njihovu, u mene uludo uloženu, roditeljsku ljubav.
</P></TD></TR></TABLE>
<P class="next">
<A HREF=p92.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
