<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Stvar je bila zbrljana, kako god da pogledaš.
<BR>&nbsp;&nbsp;&nbsp;&nbsp;&nbsp;Fleš-bomba je upaničila i tovarne životinje, koje su se otrgle od konopaca i kočića i ludo odjurile kroz lavirint kamenih kula. Neko će, dakle, morati da ide i traži ih, ali tek pošto ranjenici budu zbrinuti koliko to Sara najbolje može.
<BR>&nbsp;&nbsp;&nbsp;&nbsp;&nbsp;Ljudi koji su ostali slepi - možda privremeno - morali su biti primireni, a onda hranjeni iz ruke. Kasnije će svi mrtvi morati da budu odvučeni na neko ravno mesto pogodno za lomaču, i leševi spaljeni, pepeo razvejan, a šljaka sa kojom se ništa ne može učiniti prikupljena u hrpu koja će se staviti u sanduk i prevesti do mora.
<BR>&nbsp;&nbsp;&nbsp;&nbsp;&nbsp;Dodatna poteškoća: nekoliko poginulih ratnica Urunthaija nosilo je na sebi muževe ili larve. Sara je prikupila u jedno malo krdo sve te muževe i sve ono najjače što je ispuzalo iz kesa sa larvama - sve što je imalo iole ikakvih izgleda da preživi; stavila ih je u improvizovani tor gde su majušni mužjaci nastojali da podižu to potomstvo, sada njihovo - naime, larve sa izgledom crva i bojom brašna ili testa. Mužjaci su dobijali da jedu sitne komade mesa koje su dugo žvakali, a onda tako nastalu masu predavali larvama pravo u usta i tako ih hranili.
<BR>&nbsp;&nbsp;&nbsp;&nbsp;&nbsp;U pričama o ratnom junaštvu, razmišljala je Sara, nikada nema reči o svemu onome teškom što dolazi posle bitke. Možda narodi ne bi toliko ratovali kad bi znali da posle mora da se čisti i muči ovoliko.
<BR>&nbsp;&nbsp;&nbsp;&nbsp;&nbsp;Tek pred zalazak sunca uspeli su Kurt i Jomah najzad da sednu, da se malo odmore i da jedu. Dan se pretapao u veče, a oko logorske vatrice svetlost je padala na dva reda tmurnih zarobljenika - ljudskih i urskih - koji su zurili jedni u druge, poluslepi i besni. Niko nije izgledao tužniji nego nekadašnji naučenjak, sada pustinjski prorok, Dedinger, onaj isti koji je onako ležerno raspravljao sa Sarom juče. Dedinger je ponovo bacao sračunate poglede na Kurta koji je, međutim, stalno držao pištolj na krilu, a zarobljenike na oku.
<BR>&nbsp;&nbsp;&nbsp;&nbsp;&nbsp;Pre nego što je sela da večera, Sara je proverila u kakvom je stanju Pritina rana, sada zašivena. Iz rane je još curilo pomalo krvi, dovoljno da Saru zabrine. Zašivanje rane bilo je vrlo teško, iz dva razloga: majmunica se, razumljivo, trzala, a Sarin vid bio je mutan zbog šok-bombe.
<BR>&nbsp;&nbsp;&nbsp;&nbsp;&nbsp;Sada, videći da je učinila sve što je mogla za svoju malu pomoćnicu i prijateljicu, Sara pogledom potraži i Neznanca. On je celo popodne vredno radio, ali tokom poslednjeg sata nije ga videla uopšte. Još pre nekog vremena trebalo je da uzme lek.
<BR>&nbsp;&nbsp;&nbsp;&nbsp;&nbsp;"Onamo je otišao", reče Kurt eksplozer i pokaza ka jugu, ka stenama. "Pokušava da hvata magarce. Ne brini se, ume taj da se čuva."
<BR>&nbsp;&nbsp;&nbsp;&nbsp;&nbsp;Sara suzbi svoju prvu reakciju - želju da izgrdi eksplozera što je pustio čoveka sa zvezda da odluta u slabo poznatu divljinu sasvim sam. Ipak je to bio čovek u izvesnom smislu osakaćen; na neki način, bogalj. Mogao bi zalutati, ili nastradati.
<BR>&nbsp;&nbsp;&nbsp;&nbsp;&nbsp;Ali, priseti se ona, neobično vičan bogalj. Pametan i vešt na mnogo raznih neverbalnih načina. Osim toga, za čoveka tako mirnog izgleda, neobično dobar majstor boračkih veština.
<BR>&nbsp;&nbsp;&nbsp;&nbsp;&nbsp;Sara slegnu ramenima, prihvatajući ono što nije u njenoj moći da izmeni, i sede da i ona gricka vrlo tanke hlebne pločice, koje su pustinjski ljudi doneli, i da pije iz krčaga vodu koja je imala ukus štavljene kože.
<BR>&nbsp;&nbsp;&nbsp;&nbsp;&nbsp;"Ujutro moramo prikupiti drva za vatru, pošto nemamo u blizini nijedan đubretarski torus koji bi mogao leševe pojesti i preraditi", reče Sara između dva zalogaja. Govorila je glasnije nego obično, zato što su svi bili još prilično zaglušeni, pa i ona sama; samo jakim govorom uspevala je da nadjača postojanu zvonjavu u ušima. "Osim toga, trebalo bi da pošaljemo nekoga da zove pomoć."
<BR>&nbsp;&nbsp;&nbsp;&nbsp;&nbsp;"Poći ću ja", javi se Jomah. "Ja sam jedini koji nije nimalo izlupan u ovoj bici. Jak sam, a imam i kompas. Ujka Kurt zna da neću zalutati. U stanju sam da se krećem zaista brzo."
<BR>&nbsp;&nbsp;&nbsp;&nbsp;&nbsp;Starijem eksplozeru ovaj predlog kao da se nije svideo. Njegov nećak bio je vrlo mlad. Ipak, posle nekoliko trenutaka razmišljanja, Kurt klimnu glavom. "Razuman predlog. On može krenuti u pravcu..."
<BR>&nbsp;&nbsp;&nbsp;&nbsp;&nbsp;"Naravno da nene treba da pošaljete", upade mu u reč Ulgor, koja je do tog trenutka radila oko logorske vatre. "Potrčaću, pojuriću, nnogo vrže nego što to dete nože, a vrda ova poznajen dobro."
<BR>&nbsp;&nbsp;&nbsp;&nbsp;&nbsp;Sara umalo da se uguši zalogajem. "Ma, ni slučajno! Neverovatno mi je da te nismo još vezali zajedno sa ostalima! Da te pustimo? Pa da odjuriš po novu gomilu tvojih fanatičnih prijateljica?"
<BR>&nbsp;&nbsp;&nbsp;&nbsp;&nbsp;Ulgor okrete svoju uzanu glavu i zagleda se u Saru postrance. "A ti nisliš da te noje prijateljice nisu već krenule, draga kćeri Nelova? Urkaču je poslala poslanstvo ispred seve, ne zavoravi. Pretpostavino da Kurtov nećak može stići do Livade okupljanja, a da usput ne naleti na nekog ligera ili na čopor kuvraha. Ako krene ka severu, kladin se da će susresti, pre nego na kog drugog, odred Urkačinih saveznica koje hitaju da nan se pridruže."
<BR>&nbsp;&nbsp;&nbsp;&nbsp;&nbsp;Sad je bio red na Kurta da prekine nju, smehom kratkim, tvrdim.
<BR>&nbsp;&nbsp;&nbsp;&nbsp;&nbsp;"A ko kaže da idemo na sever?"
<BR>&nbsp;&nbsp;&nbsp;&nbsp;&nbsp;Pogledaše ga i Ulgor i Sara. "Šta ti to znači?" upita Sara. "Očigledno moramo..."
<BR>&nbsp;&nbsp;&nbsp;&nbsp;&nbsp;Njen glas utihnu. Uvek je pretpostavljala da Kurt ima hitna posla na Livadi okupljanja. Sad vide kako se eksplozer osmehuje.
<BR>&nbsp;&nbsp;&nbsp;&nbsp;&nbsp;Kad pomislim, pa on se nikad nije izjasnio da želi otići na Livadu okupljanja, pomisli Sara; možda je nameravao da se na Raskrsni, kad mi svi skrenemo levo, uzbrdo, ka Svetom jajetu, odvoji od naše skupine i ode negde drugde.
<BR>&nbsp;&nbsp;&nbsp;&nbsp;&nbsp;"Drugi članovi mog esnafa odavno su otišli da pomognu mudracima. Ovaj dečak i ja imamo druge poslove, koji nas vode u drugom pravcu. I kad je već o tome reč, preporučujem da razmisliš o mogućnosti da i ti pođeš sa nama, Sara. To je, napomenuo bih, poslednji pravac u kome bi Urunthajke pomislile da vas traže."
<BR>&nbsp;&nbsp;&nbsp;&nbsp;&nbsp;Najduži je to bio govor koji je ikad od Kurta čula. U njenom umu sve je previralo od onoga što se time podrazumevalo. Na primer: zašto on sve ovo govori u prisustvu Ulgor?
<BR>&nbsp;&nbsp;&nbsp;&nbsp;&nbsp;Zato, reče ona sebi, što će čvrsto rešene Urkinje svakako moći da prate svež trag skupine ljudi i magaraca. Ulgor mora da pođe sa nama, ili da bude odstranjena.
<BR>&nbsp;&nbsp;&nbsp;&nbsp;&nbsp;Međutim, zar ne bi ista logika zahtevala da poubijaju i sve ostale preživele? Kurtu je svakako bilo jasno da to Sara nikad ne bi dozvolila. U svakom slučaju, problem ne bi mogao nestati samo zato što imaju dan-dva prednosti na početku. Dobar tragač, kao što je Dver, mogao bi ih pronaći i sustići čak i po ohlađenim tragovima.
<BR>&nbsp;&nbsp;&nbsp;&nbsp;&nbsp;Ona zausti da postavi ta pitanja, ali se uzdrža, shvativši da Kurt ne bi mogao o takvim stvarima govoriti dok skupina besnih razbojnika, u neposrednoj blizi, sve sluša.
<BR>&nbsp;&nbsp;&nbsp;&nbsp;&nbsp;"Znaš da ne mogu poći", reče ona najzad i odmahnu glavom. "Ovi ljudi, ali i Uri, umreće ako budu ostavljeni ovako vezani, a da ih oslobodimo, ni to, očigledno, ne dolazi u obzir."
<BR>&nbsp;&nbsp;&nbsp;&nbsp;&nbsp;Ako je u tom pogledu imala ikakve sumnje, samo jedan pogled u Dedingerove oči pune gneva bio je dovoljan da sve bude jasno. Ta ledena razbesnelost bila je problem koji se mogao rešiti samo pomoću velike količine vremena i prostora. Što više vremena i prostora, to bolje. "Ja ću ostati i brinuti se o svima njima dok ne dođu njihovi prijatelji", nastavi ona. "Društvo Urunthai verovatno će me uzeti u zaštitu, zato što sam se borila da spasem neke od njih... mada će me možda zadržati u zarobljeništvu. Možda ću čak biti u stanju da ih ubedim da ne pobiju Dedingerovu bandu.
<BR>&nbsp;&nbsp;&nbsp;&nbsp;&nbsp;Ali ti i Jomah treba da krenete. Pod pretpostavkom da pohvatamo i vratimo nekoliko magaraca, možete povesti sa sobom i Priti, i Neznanca. Uz ogromnu količinu sreće, mogli biste ih dovesti do nekog mesta koje ima apotekara i jak odred teritorijalne odbrane. Ja ću ići nekoliko strelometa za vama, da pokrijem vaše tragove, a onda ću pomoću drugih magaraca ugaziti nekoliko lažnih staza u raznim pravcima."
<BR>&nbsp;&nbsp;&nbsp;&nbsp;&nbsp;Tihi zvižduk poštovanja ote se Ulgori. "Prava sestra svoga vrata", reče ona.
<BR>&nbsp;&nbsp;&nbsp;&nbsp;&nbsp;Sara se okrete i upre prstom u elegantnu majstorku zanata. "Naravno, to znači da si ti istrošila slobodno vreme koje ti je bilo dato zato što si nam pomogla na kraju bitke." Ona se sagnu i ize jedan namotaj šatorskog konopca. "Vreme je da se pridružiš ostalima pored vatre, komšinice."
<BR>&nbsp;&nbsp;&nbsp;&nbsp;&nbsp;Ulgor uzmače od nje. "Ko još osim tebe zamišlja da silom sprovede tu odluku?" upita ona.
<BR>&nbsp;&nbsp;&nbsp;&nbsp;&nbsp;Kurt zape udarni mehanizam pištolja. "Ja i moj magični štap. Ti, Ulgor, ostani tu gde jesi."
<BR>&nbsp;&nbsp;&nbsp;&nbsp;&nbsp;Ulgorin dugački vrat klonu poraženo. "Dovro, dovro", promrmlja ona neutešno. "Kad ste toliko navalili. Valjda ću izdržati i tu nevolju neko vrene."
<BR>&nbsp;&nbsp;&nbsp;&nbsp;&nbsp;Sarina svest se probila kroz Ulgorinu reku umirujućih reči, do saznanja: ona nastavlja da se udaljava.
<BR>&nbsp;&nbsp;&nbsp;&nbsp;&nbsp;Zbunjen pomešanim signalima, Kurt eksplozer se dvoumio, sve do Dedinkerovog povika: "Ona glumi, ej vi, budale!"
<BR>&nbsp;&nbsp;&nbsp;&nbsp;&nbsp;Ulgor se u trenu okrete i sjuri u mrak, napolje. Kurt opali jedan metak za njom - i promaši, a urske sapi nestadoše među stenama. Poslednje što su od Ulgor videli bilo je pozdravno mahanje dva uporedna repa; svaki je bio zasebno upleten u 'kiku'. Zarobljene Urkinje podigoše glave iz drogiranog mamurluka i jada i počeše frktati i smejati se, ne bez zluradosti. Čak se i nekoliko ljudskih zarobljenika nasmeja eksplozerovoj neprilici.
<BR>&nbsp;&nbsp;&nbsp;&nbsp;&nbsp;"Morao bi više da vežbaš sa time, deda", reče Dedinger. "Ili da predaš pištolj nekome ko je pogodio nešto, poslednji put kad je pokušao."
<BR>&nbsp;&nbsp;&nbsp;&nbsp;&nbsp;Priti pokaza zube i zareža na bivšeg studenta, koji ironično odglumi da se veoma plaši, a onda se opet nasmeja.
<BR>&nbsp;&nbsp;&nbsp;&nbsp;&nbsp;Ovaj je u Biblosu bio u blizini više šimpanzi, pomisli Sara, stavivši ruku na Pritino koleno da je smiri; trebalo bi da zna da mu je vrlo nerazumno da je ovako izaziva.
<BR>&nbsp;&nbsp;&nbsp;&nbsp;&nbsp;Međutim, pomisli ona, niko nije toliko budala kao inteligentan čovek koji je budala.
<BR>&nbsp;&nbsp;&nbsp;&nbsp;&nbsp;"Dakle, sad je stvarno sve 'pocepano'", promrmlja Kurt, govoreći Sari. "Mojom krivicom. Trebalo je da te poslušam. Da je odmah vežemo, bez obzira na to što mi je spasila život. Ovako, ona sad može da se šunja oko nas i prati šta radimo. Ili može da odjuri i dovede svoju bandu pre nego što se dovoljno udaljimo."
<BR>&nbsp;&nbsp;&nbsp;&nbsp;&nbsp;Sara se zamisli. Dovoljno? Dovoljno za šta?
<BR>&nbsp;&nbsp;&nbsp;&nbsp;&nbsp;Ulgorino bekstvo će, nesumnjivo, samo ubrzati nailazak onoga što je i inače neminovno, reče Sara sebi.
<BR>&nbsp;&nbsp;&nbsp;&nbsp;&nbsp;Eksplozer joj rukom dade znak da dođe bliže. Sara sede pored njega. Međutim, Kurt onda provede neko vreme samo je ćutke gledajući, čvrsto stisnutih usana. Najzad se ipak odluči da progovori, ali vrlo tiho. Njene uši, ugruvane od eksplozije, jedva su ga čule.
<BR>&nbsp;&nbsp;&nbsp;&nbsp;&nbsp;"Razmišljao sam u poslednje vreme, Sara... Kao da nam je samo Sveto jaje poklonilo tu okolnost da ti putuješ s nama. Kao da te je donela statistička slučajnost Ifnina. Tvoja stručna sprema mogla bi značajno da pomogne u nečemu... u jednom projektu na kome ja radim. Nameravao sam da te pitam da pođeš sa nama, čim stignemo do Raskrsne."
<BR>&nbsp;&nbsp;&nbsp;&nbsp;&nbsp;"Da pođem - kuda?"
<BR>&nbsp;&nbsp;&nbsp;&nbsp;&nbsp;"Na jug", reče on, još stišavši glas, "na planinu Guen."
<BR>&nbsp;&nbsp;&nbsp;&nbsp;&nbsp;"Na pla...!" reče Sara glasno, skočivši na noge.
<BR>&nbsp;&nbsp;&nbsp;&nbsp;&nbsp;Videći Kurtov panični izraz lica, ona brzo sede na isto mesto i progovori tiho. "Šališ se, je li tako? Znaš da imam posla na Livadi okupljanja. Imam važne obaveze tamo. Ako radikali smatraju Neznanca tako značajnim da su zbog njega spremni čak i da ubijaju, zar ne misliš da i mudraci treba da dobiju priliku da ga osmotre i da odluče šta će s njim? Osim toga, ako tuđini jesu njegovi prijatelji, naša je dužnost da mu obezbedimo, što pre, modernu medic..."
<BR>&nbsp;&nbsp;&nbsp;&nbsp;&nbsp;Kurt odmahnu rukom. "Ma, istina je sve to, naravno. Ipak, ako nam je zaprečen put odavde do Livade okupljanja, a ako na drugoj strani čeka drugi zadatak, koji bi mogao biti važniji..."
<BR>&nbsp;&nbsp;&nbsp;&nbsp;&nbsp;Sara se zagleda u tog čoveka. Da li je lud kao Dedinger? Kako bi mogao ijedan drugi zadatak biti važniji?
<BR>&nbsp;&nbsp;&nbsp;&nbsp;&nbsp;"...zadatak na kome je radio jedan od tvojih kolega, i to tamo, dole, na mestu koje pomenuh, već nekoliko nedelja..."
<BR>&nbsp;&nbsp;&nbsp;&nbsp;&nbsp;Jedan od mojih kolega? - pomisli Sara i poče žmirkati. Pre nekoliko dana videla je Bonera i Teina, ali u Biblosu. Plovov je na Okupljanju. Onda ko...?
<BR>&nbsp;&nbsp;&nbsp;&nbsp;&nbsp;Jedno ime joj pade na um.
<BR>&nbsp;&nbsp;&nbsp;&nbsp;&nbsp;Astronom Purofski? - pomisli ona. Dole, na planini Guen? Šta bi on radio tamo, za ime Svetog jajeta?
<BR>&nbsp;&nbsp;&nbsp;&nbsp;&nbsp;"...Zadatak koji naprosto vapi za tvojom stručnošću, ako smem tako reći."
<BR>&nbsp;&nbsp;&nbsp;&nbsp;&nbsp;Ona zavrte glavom. "Do tog... mesta... ima da se pređe Velika močvara, i pustinja, i Spektralni Tok! Ili da se krene velikom zaobilaznom putanjom, duž reke, sve do mora, a onda lađom..."
<BR>&nbsp;&nbsp;&nbsp;&nbsp;&nbsp;"Znamo mi jednu prečicu", reče Kurt.
<BR>&nbsp;&nbsp;&nbsp;&nbsp;&nbsp;"...a mi se ovde grčimo da se nekako dočepamo najbližeg sela, ali ni to ne možemo - nedohvatljivo nam je kao Jijoovi meseci!"
<BR>&nbsp;&nbsp;&nbsp;&nbsp;&nbsp;"Ma nisam ja rekao da bi bilo lako." Kurt uzdahnu. "Vidi, sve što želim da znam u ovom trenutku jeste ovo: ako ti dokažem da je put donde izvodljiv, da li bi pošla?"
<BR>&nbsp;&nbsp;&nbsp;&nbsp;&nbsp;Sara zausti da odgovori, ali se odluči da ipak malo pričeka. Kurt je iz te svoje torbe već izvukao neke čudesne sile i jednu božansku spravu. Šta ako on tu krije i neki magični, leteći ćilim? Ili legendarne 'sanke-antigravke' o kojima se toliko pričalo? Ili jedrilicu sa krilima tananim poput viline kosice, koja bi mogla uhvatiti struju vazduha i poneti putnike čak do te daleke ognjene planine?
<BR>&nbsp;&nbsp;&nbsp;&nbsp;&nbsp;"Nemam ja vremena da pričam o glupostima", reče Sara i ustade. Brinula se zbog Neznanca. Napolju se brzo smrkavalo. Ulgor je pobegla ka severozapadu, ali ništa nije jemčilo da ona neće kružiti po okolini i iznenaditi čoveka iz svemira. "Idem ja da potraž..."
<BR>&nbsp;&nbsp;&nbsp;&nbsp;&nbsp;Prekide je nečiji vrisak, tako oštar da Sara podskoči. Vrisak iznenađenja i ogorčenja, melodično talasav, maltene kao da je deo neke pesme o mahnitosti; vrisak koji se odbijao o mnogobrojne stene svuda oko njih tako da u mnoštvu odjeka njihove ugruvane uši nisu mogle odrediti iz kog pravca, zapravo, dolazi. Sari duž leđa prođe drhtavica empatijskog užasa zbog tog groznog zvuka.
<BR>&nbsp;&nbsp;&nbsp;&nbsp;&nbsp;Priti dočepa jedan dugačak urski nož i zakorači bliže nervoznim zarobljenicima. Jomah pogladi najmanji od lukova pustinjskih lovaca i zakači jednu strelu u njega, tako da je strela svojim zadnjim krajem, gde je urezan jedan žleb, nalegla tačno na kanap. Sara razgiba ruke, znajući da bi trebalo u njima da ima oružje, ali nalazeći da je ta pomisao nepristojna. Nije mogla nagnati sebe na to.
<BR>&nbsp;&nbsp;&nbsp;&nbsp;&nbsp;To mi je slabost u karakteru, priznade ona sebi, pomalo ošamućeno.
<BR>&nbsp;&nbsp;&nbsp;&nbsp;&nbsp;Slabost koju ne bi trebalo da prenesem svojoj deci. Ne ako ulazimo u epohu nasilja i 'heroja'.
<BR>&nbsp;&nbsp;&nbsp;&nbsp;&nbsp;Napetost se povećavala zato što je vrištanje postajalo još gore. Bila je to sad jedna stravična mešavina možda deset posto bola, deset posto očajanja i osamdeset posto poniženja, kao da osoba koja vrišti smatra da bi smrt bila mnogo bolja od ovog što se dešava. Iz dure u duru ovo je postajalo sve bučnije; zarobljenici su se zgurili, iščekujući brižno šta će izroniti iz mraka.
<BR>&nbsp;&nbsp;&nbsp;&nbsp;&nbsp;Začu se još jedan zvuk, ritmični topot po zemlji, ali ne kao od kopita nego kao da prilazi neka mašina.
<BR>&nbsp;&nbsp;&nbsp;&nbsp;&nbsp;Kurt zape obarač pištolja, držeći oružje ispred sebe.
<BR>&nbsp;&nbsp;&nbsp;&nbsp;&nbsp;Senka se najednom uobliči na zapadnom rubu prostora osvetljenog vatrom sa njihovog ognjišta. Ali nakazna senka, nakrivljena, teška, veoma široka, prednjim delom utonula ka zemlji a zadnjim delom koso izdignuta; iznad prednjeg dela bacakalo se i uvijalo nešto, kao svežanj mnogobrojnih poludelih ruku i nogu. Sara jeknu i uzmače jedan korak.
<BR>&nbsp;&nbsp;&nbsp;&nbsp;&nbsp;Trenutak kasnije ona odahnu, jer pokaza se da to što se bacaka jeste Ulgor, uhvaćena, i da njen krik nelagodnosti i sramote potiče od toga što ju je uhvatio, i što je u vazduhu drži, pomoću dve oklopne hitinske noge sa štipaljkama, jedan Gheuen.
<BR>&nbsp;&nbsp;&nbsp;&nbsp;&nbsp;Gheuenske ruke? - pomisli Sara. Taj Gheuen, koji se približavao vatri, hodao je na samo tri noge, vrlo nespretno, zato što se uhvaćena Urkinja bacakanjem i uvijanjem nastojala osloboditi, što je njemu kvarilo ravnotežu.
<BR>&nbsp;&nbsp;&nbsp;&nbsp;&nbsp;"Otpor je uzaludan", reče promukao, ali njima poznat glas, prošištan i prozviždukan kroz dva ventila na nogama. U tom glasu osećalo se da su ventili puni prašine. Ta ista prašina, siva, kojom je 'kraba' bila sva obasuta, u prvi mah zavara Saru da pomisli da je to neki sivi Gheuen. Ali kad se primakao vatri, ispod prašine se počela pokazivati njegova prava boja, plava.
<BR>&nbsp;&nbsp;&nbsp;&nbsp;&nbsp;"Zdravo narode", reče promuklo Blejd, sin Gheuenke Drvogrize, stanovnice brane kod sela Doloa. "Je l' bi mog'o neko da mi da malo vode?"
<BR>
<BR>&nbsp;&nbsp;&nbsp;&nbsp;&nbsp;Noć vedra, vetrovita i izuzetno hladna za ovo doba godine. Imali su zalihu goriva, ali su je pažljivo štedeli i samo pomalo stavljali u vatru; ostacima pocepanog paviljonskog šatora ogrnuli su zarobljenike da oni ne bi suviše gubili telesnu toplotu. Tama je vukla Urkinje - pa i čvrsto vezanu Ulgor - nadole, ka snu, ali ljudski pobunjenici su mrnđali nešto između sebe, onako zaogrnuti komadima platna kao kakvim zajedničkim pokrovom; Sara se pitala šta li smeraju. Očigledno su imali manje želje nego preživele članice Urkačuine družine Urunthai da vide nailazak novih odreda Urunthai preko brda, sutra ili prekosutra. Ako bi oni u mraku uspeli da pregrizu ili preseku konopce kojima su vezani, koliko bi ih delotvorno mogao Kurt zastrašiti tim jednim pištoljem, ako bi oni svi jurnuli odjednom?
<BR>&nbsp;&nbsp;&nbsp;&nbsp;&nbsp;Doduše, mnogi od njih još su bili zaslepljeni od današnje fleš-bombe. Osim toga, sad je tu bio i Blejd, ojačanje veoma prijatno. Iako sklon da se zakašljava zbog prašine, i oklopljen samo mekšim, plavim hitinom, bio je itekako zastrašujuća prilika. U njegovom prisustvu, Sara i drugi čak su se mogli odvažiti da naizmenice, pomalo, spavaju.
<BR>&nbsp;&nbsp;&nbsp;&nbsp;&nbsp;Kad bismo bar znali šta se dogodilo sa čovekom sa zvezda, razmišljala je Sara.
<BR>&nbsp;&nbsp;&nbsp;&nbsp;&nbsp;Već nekoliko midura je proteklo od njegovog odlaska. Sad se Loocen digao i svojim bledim sjajem obasjavao okolne predele, ali mogućnost da čovek izgubi put nije time postala mnogo manja.
<BR>&nbsp;&nbsp;&nbsp;&nbsp;&nbsp;"Zvuk tog pucnja doveo me je do ovog vašeg logora", objasio je Blejd kad su Sara i Jomah sunđerom sprali prašinu iz njegovih nožnih ventila i sa obruča za gledanje, za šta su potrošili veliki deo preostale raspoložive vode. "Već sam počinjao padati u očajanje, jer je svetlo toliko popustilo da nisam mogao pratiti vaš trag. Onda se čulo: bum. Malo kasnije video sam odraz svetlosti vaše vatre na onoj 'kuli' od stena, tamo."
<BR>&nbsp;&nbsp;&nbsp;&nbsp;&nbsp;Sara pogleda na tu stranu. Zaista, svetlost njihove logorske vatre primetno je poigravala po tom visokom mestu na stenama. Možda bi to moglo poslužiti Neznancu kao orijentir da se vrati kući.
<BR>&nbsp;&nbsp;&nbsp;&nbsp;&nbsp;"Ali zamislite moje iznenađenje kad je neko izgalopirao iz logora da me pozdravi!" Blejd se nasmeja kroz tri ventila. "Šok je to bio, ali ni približno kao Ulgorin kad me je ugledala!"
<BR>&nbsp;&nbsp;&nbsp;&nbsp;&nbsp;Gheuenova priča bila je jednostavna i junačka. Čekao je ispod vode, u Urjutinoj oazi, sve dok nisu otišle obe skupine, brza koju je vodila Urkaču lično i spora, veća, sa zarobljenicima i plenom. Blejd je za to vreme razmislio o svojim mogućnostima. Da se zaputi do naselja gde je raskrsnica puteva, takozvane Raskrsne, ili do nekog drugog? Ili da pođe za kolonama zarobljenih i pokuša da učini nešto za njih, u najpovoljnijem trenutku? Obe te mogućnosti značile su dehidraciju i bol, kao i opasnost. Sara zapazi da Blejd nije ni pomenuo treću mogućnost - da ostane u oazi sve dok neko ne dođe. Možda mu to nije čak ni palo na um.
<BR>&nbsp;&nbsp;&nbsp;&nbsp;&nbsp;"Jedno nisam očekivao", reče Blejd, "a to je, da ću ovde zateći vas na vlasti! Pobedili ste obe te naoružane skupine sopstvenim snagama! Izgleda da, posle svega, nije bilo neophodno da vas neko spasava."
<BR>&nbsp;&nbsp;&nbsp;&nbsp;&nbsp;Jomah se nasmeja sa svog mesta na Blejdovim leđima, gde se popeo da obriše prašinu sa Blejdovih proreza za mirisanje. Dečak sad zagrli plavu kupolu 'krabe'. "Ti si spasao stvar!"
<BR>&nbsp;&nbsp;&nbsp;&nbsp;&nbsp;Sara klimnu glavom. "Ti si najveći junak ovde, dragi prijatelju."
<BR>&nbsp;&nbsp;&nbsp;&nbsp;&nbsp;Posle toga, kao da nije više imalo šta da se kaže; ili su, možda, svi bili već suviše umorni za reči. Neko vreme su ćutke gledali plamene jezičke na ognjištu. Sara se, u jednom trenutku, zagleda u Loocen, vide na njemu blistave odsjaje sunca sa gradova koje su Bujuri, tamo, napustili. Ostavili su ih na tom prirodnom satelitu Jijoa kao trajne podsetnike na veličanstvenu silu i slavu kojom je ovaj planetni sitem bio, nekad, ispunjen, i kojom će opet, jednom, u dalekoj budućnosti, biti ispunjen.
<BR>&nbsp;&nbsp;&nbsp;&nbsp;&nbsp;Mi, prerano došli, jesmo kao snovi Jijoa, pomisli ona. Kao duhovi prozirni iza kojih, kad nestanu, ne ostaje nikakav trag. Prolazne maštarije, dok se ovaj delić Božje tvorevine odmara i priprema za sledeće razdoblje u kome će neka božanska rasa pokazati šta i koliko zna i ume.
<BR>&nbsp;&nbsp;&nbsp;&nbsp;&nbsp;Ta pomisao nije donosila mnogo utehe; ona, baš, nije želela da bude san, već naprotiv, želela je da njen život i njena mišljenja budu od značaja, da doprinesu nečem što će vremenom postajati bolje, da taj uticaj ide kroz njena dela, njenu decu, njenu civilizaciju; sve suprotno verskim postavkama o Stazi iskupljenja, naravno, ali zato u skladu sa pogledima njene majke, koja je svoju decu vaspitavala tako da ne drže mnogo do religije. Troje dece, koja postadoše: jedan slavni jeretik, jedan legendarni lovac i jedna ženska koja veruje u neke svoje lude teorije da se svih šest jijoanskih rasa mogu iskupiti u sasvim drugom smislu i na sasvim drugi način.
<BR>&nbsp;&nbsp;&nbsp;&nbsp;&nbsp;Ona se priseti ne tako davnih razgovora sa Dedingerom.
<BR>&nbsp;&nbsp;&nbsp;&nbsp;&nbsp;Verovatno nikad nećemo saznati ko je od nas dvoje bio u pravu, pomisli Sara; kako bi se ova Zajednica razvijala da se nije dogodio nikakav upad sa neba.
<BR>&nbsp;&nbsp;&nbsp;&nbsp;&nbsp;Šteta, reče ona sebi. Šteta, jer i ja i on verujemo u nešto što je divno, ali na različite načine divno. Naime, mnogo lepše od izumiranja.
<BR>&nbsp;&nbsp;&nbsp;&nbsp;&nbsp;Ćutanje u logoru omogućilo je da neki od prirodnih zvukova sveta ponovo postanu prisutni i bliski. Zaostala zvonjava u Sarinim ušima postepeno je nestajala.
<BR>&nbsp;&nbsp;&nbsp;&nbsp;&nbsp;Treba da budem zahvalna što nisam potpuno slepa i gluva, u ovom trenutku, reče Sara sebi. Štaviše: što nisam mrtva. Ako ima nekih trajnih oštećenja, naučiću da živim s njima.
<BR>&nbsp;&nbsp;&nbsp;&nbsp;&nbsp;U tom pogledu, Neznanac je davao pozitivan primer: čovek stalno vedar i dobro raspoložen, iako je u jezivoj nesreći izgubio dobar deo onoga što mu je omogućavalo da bude onaj koji jeste. Sara zaključi da, u ovakvim vremenima, jedino ima smisla trpeti, stoički, sve, i ići dalje; jer bi svaki drugi stav bio potpuno nerazuman.
<BR>&nbsp;&nbsp;&nbsp;&nbsp;&nbsp;Noć je sad donosila mnoge zvukove. Neki su bili prepoznatljivi. Jedan lebdeći sled uzdaha, to je vetar, koji gladi obližnju preriju, a onda se zaleće među izvijene kamene tornjeve i tu sabija u prirodne 'levkove'. U daljini muču neke životinje: to je krdo galaitera. Zatim čuješ kako zlobno čegrće liger, upozorava sve i svakoga da se klone njegove teritorije. Zatim zacvili neka čudna ptica.
<BR>&nbsp;&nbsp;&nbsp;&nbsp;&nbsp;Zacvili i nastavi da cvili. Postojano, i sve jače. Sara uskoro reče sebi: ovo neće biti ptica.
<BR>&nbsp;&nbsp;&nbsp;&nbsp;&nbsp;Uskoro se taj cvileći zvuk proširi novom, brundavom snagom, poče se nametati, postade vlasnik cele ove noći, potopi i izgura sve svoje takmace. Sara ustade. Dve mase zarobljenika, pokrivene poderanim komadima šatora, sad se zatalasaše: ljudi i Urkinje su reagovali na buku koja se najednom pretvorila u olujni huk i strahovit urlik. Sara pritisnu dlanove na još bolne uši. Blejdova kupola se poče spuštati, uvlačiti u njegova leđa. Zarobljene Urkinje uzvijale su i mahale vratovima, blejeći nekim svojim nezadovoljnim kontrapunktom. Sa obližnjih visokih stena počeše da padaju pojedini komadići šljunka i kamena; Sara se zabrinu da bi cele stenovite kule mogle da se sruše na logor, pod uticajem ovog silovitog uznemirenja u vazduhu.
<BR>&nbsp;&nbsp;&nbsp;&nbsp;&nbsp;Taj zvuk, pomisli ona. Čula sam ga i ranije.
<BR>&nbsp;&nbsp;&nbsp;&nbsp;&nbsp;Nebo se prože zracima svetlosti: nešto blistavo poče proletati iznad njihovih glava, usporavati, što je bilo praćeno nizom titanskih zvučnih udara. Spuštao se cevasti predmet sa mnogo šiljastih izbočina; usijan toliko, da oni osetiše toplotu na licima, na daljini od...
<BR>&nbsp;&nbsp;&nbsp;&nbsp;&nbsp;Na kolikoj daljini? - pomisli Sara. Ona je samo u jednoj ranijoj prilici, i to tek na trenutak, videla zvezdani brod, sa prozora svoje kućice na drvetu, kao daleki blesak. Kasnije je dobila slike, skice, apstraktne podatke o razmerama i sličnom - što se ni porediti nije moglo sa ovim prizorom. Njen um reagovao je otupelom smirenošću.
<BR>&nbsp;&nbsp;&nbsp;&nbsp;&nbsp;Svakako mora biti još veoma visoko u atmosferi, reče Sara sebi; pa ipak, izgleda tako veliki...
<BR>&nbsp;&nbsp;&nbsp;&nbsp;&nbsp;Božji brod sekao je nebesa približno od jugozapada ka severoistoku, i lepo se videlo da usporava i da se spušta. Nije bila potrebna velika genijalnost da se dokuči odredište.
<BR>&nbsp;&nbsp;&nbsp;&nbsp;&nbsp;Iako je prizor bio zapravo predivan, Sara je u sebi osećala samo kiselo previranje straha.
</P></TD></TR></TABLE>
<P class="next">
<A HREF=p121.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
