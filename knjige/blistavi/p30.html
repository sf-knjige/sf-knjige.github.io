<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Reti je išla na čelu. Nastupali smo stazicom koja je sad vodila duž jednog širokog kamenog praga. Iznad i ispod nas bile su, opet, strmine. Kamen je bio odveć tvrd da bi na njemu mogla uspevati trska. Ispod donje strmine i iznad gornje prostirale su se prave šume giga-bu trske, visoke poput velikog drveća. Dver je znao da se te šume protežu stotinama strelometa daleko, u svim pravcima. Iako je donja strmina bila veoma duboka, najviša trščana stabla rasla su isto toliko u visinu, tako da se trščani okean talasao otprilike u visini očiju putnika; gledajući preko tog okeana, ka horizontu, mogli su videti samo vrhove nekih dalekih planina.
<BR>&nbsp;&nbsp;&nbsp;&nbsp;&nbsp;Devojka je neprestano bacala poglede levo i desno, kao da nešto traži. Kao da želi nešto, što joj treba hitno, pa dobro pazi da greškom ne prođe mimo toga. Ali na svaki Dverov pokušaj da se raspita o tome, odgovarala je samo potpunim ćutanjem.
<BR>&nbsp;&nbsp;&nbsp;&nbsp;&nbsp;Moraćeš dobro da se paziš ove male, reče on sebi. Ovoj su celog života nanosili zlo, pa je bodljikava kao streličasti zec.
<BR>&nbsp;&nbsp;&nbsp;&nbsp;&nbsp;Ljudi nisu bili njegova stručnost, ali lugar pomoću empatije dokuči jednostavne potrebe i misli raznih divljih bića.
<BR>&nbsp;&nbsp;&nbsp;&nbsp;&nbsp;Bića koja itekako osećaju bol.
<BR>&nbsp;&nbsp;&nbsp;&nbsp;&nbsp;Pa, dobro, kroz dan-dva ona će prestati da bude moj problem. Mudraci imaju stručnjake, iscelitelje... Bolje da se ja ne petljam mnogo, da ne bih još i pogoršao stvari, pomisli Dver.
<BR>&nbsp;&nbsp;&nbsp;&nbsp;&nbsp;Kameni prag po kome su išli postepeno se sužavao i spuštao na nivo okolnog šumskog zemljišta, najzad se sveo na uzanu stazu kroz šumu. Stabla džinovske zelene trske bila su i po dvadeset metara visoka, debela kao nekoliko ljudi i tako gusta da bi i sam Blatko teško mogao da zađe u dubinu te šume, a da se ponegde ne zaglavi između moćnih zelenih divova. Traka neba iznad staze takođe se sužavala, svodeći se na tračicu plavetnila u visinama. Često je Dver mogao, hodajući po stazi, da dodirne stabla i levom i desnom ispruženom rukom istovremeno.
<BR>&nbsp;&nbsp;&nbsp;&nbsp;&nbsp;Ovako zbijen prostor stvarao je varljivu perspektivu. Dver je sebi dočaravao dva ogromna zida spremna da se u ma kom trenutku pritisnu jedan o drugi i da zgnječe skupinicu putnika i pretvore ih u krpice, kao Neloov čekić za pulpovanje.
<BR>&nbsp;&nbsp;&nbsp;&nbsp;&nbsp;Baš čudno. Ova ista staza nije davala ni približno tako utvarni osećaj pre samo dva dana, kad je Dver išao uzbrdo. Tada je to bila vitka avenija, pravi levak koji ga je maltene sam vukao u goru zelenu, hitro, u susret plenu. A sad je tesna brazda zaorana po dnu sveta, jama. Dvera je nešto sve jače stezalo u prsima.
<BR>&nbsp;&nbsp;&nbsp;&nbsp;&nbsp;A šta ako se nešto desilo tamo, ispred nas, pomisli on. Ako je neki odron zemljišta zakrčio ovu stazu. Ili ako je počeo šumski požar? Kakva bi klopka ovo moglo biti!
<BR>&nbsp;&nbsp;&nbsp;&nbsp;&nbsp;Njuškao je vazduh podozrivo, ali uspevao je da oseti samo gumasti miris 'zelenog' koji je naprosto cureo iz trskovih stabala. Dabome, ako se nešto dešava niz vetar, onda on to ne može namirisati, nimalo; u tom slučaju saznao bi tek kad...
<BR>&nbsp;&nbsp;&nbsp;&nbsp;&nbsp;Prestani s tim! - reče on sebi oštro. Trgni se! Šta ti je?
<BR>&nbsp;&nbsp;&nbsp;&nbsp;&nbsp;Ona je. Eto šta mi je, uvide Dver. Osećam se bedno zato što ona misli da sam bednik.
<BR>&nbsp;&nbsp;&nbsp;&nbsp;&nbsp;On otrese glavom.
<BR>&nbsp;&nbsp;&nbsp;&nbsp;&nbsp;A zar nisam? Pustio sam je da misli da će možda biti obešena, a mogao sam, sa samo nekoliko reči...
<BR>&nbsp;&nbsp;&nbsp;&nbsp;&nbsp;Šta si mogao? - upita se. Da je lažeš? Ne možeš ti obećati njoj da neće biti obešena. Zakon je strašno strog zato što takav i mora biti. Mudraci mogu, takođe, postupiti milosrdno. To im je dozvoljeno. Ali ko sam ja da bilo šta obećavam u njihovo ime?
<BR>&nbsp;&nbsp;&nbsp;&nbsp;&nbsp;Pamtio je dobro priču svoga učitelja, starog Falona, o poslednjem slučaju otkrivanja velike bande prestupnika, osoba ilegalno naseljenih izvan dozvoljenog područja. Ali to se zbilo u davnim vremenima, kad je Falon bio tek šegrt u lovačkom zanatu. Prekršitelji su otišli čak na jedan daleki arhipelag na severu. Jedan od huniških lutajućih brodova, koji rade kao stalne pomorske patrole, na isti način kako ljudi lovci krstare šumom, a urski stražari ravnicom, naišao je na tu skupinu prestupnika koji su bili upravo Huniši. Oko tih ostrva plovile su sante leda. Prekršitelji Huniši pribavljali su hranu tako što su pronalazili pećine čupavih, debelih zveri zvanih rouoli i napadali ih za vreme rouolske hibernacije, zimskog sna. Probadali su ih kopljima. Leti je to isto odmetničko pleme dolazilo bliže obalama i izazivalo požare u tundri. Žrtve su bile galatieri, životinje sa takođe vrlo dugačkim, čupavim krznom i sa vrlo izduženim kopitima koja su izgledala gotovo kao 'prsti' na nogama. U panici zbog požara, galatieri su jurili do same obale i padali preko litica. Ginulo ih je na stotine, da bi prestupnici iskasapili i pojeli samo nekoliko.
<BR>&nbsp;&nbsp;&nbsp;&nbsp;&nbsp;Na lutajućem, patrolnom brodu bila je samo jedna osoba, Gahena Hunišanka. Ona je primetila dim od jednog takvog masovnog uništavanja životinja. Uskoro je počela, u maniru svog naroda, da rešava ovaj slučaj. Ispoljila je strpljenje nepojamno za ljudsku svest. Blagost, takođe, ali takvu vrstu blagosti da je Dver dobijao noćne more kad je slušao o tome. Godinu dana je živela sa tim plemenom i ubijala jednog po jednog svog sunarodnika. Iz tela svakoga od njih vadila je, bez bola, kost života. Naposletku ostade samo jedan mužjak, koji je vođa plemena bio; njega je zarobila i dovela u civilizaciju, da svedoči. Pokunjeni zarobljenik ležao je u brodu, u jednoj prostoriji gde je, na podu, počivala visoka hrpa kostiju. Svaka pojedina od tih kostiju bila je peti kičmeni pršljen nekog njegovog saplemenika, sada mrtvog. On je svoju priču odrecitovao pred sudom - otegnuto je pevušio taj lament, četrnaest dana - a onda je i on, poslednji pomorski prestupnik, likvidiran. Smrtnu kaznu su izvršili sami Huniši, njegov narod. Na taj način su okajali svoju sramotu. Sve donete kičmene pršljenove samleli su u prašinu i rasuli po pustinji, daleko od ma kakve vode.
<BR>&nbsp;&nbsp;&nbsp;&nbsp;&nbsp;Užasavajuća uspomena na tu priču tovarila je olovno tešku brigu na Dverovo srce.
<BR>&nbsp;&nbsp;&nbsp;&nbsp;&nbsp;Poštedite me, molim vas, obaveze da postupim kao Gahena Hunišanka. Ne bih ja to mogao. Ne bih, pa makar mi svi mudraci skupa naredili. Ne bih, reče on sebi, čak ni kad bi sam Lark rekao da od toga zavisi celokupna sudbina Jijoa. Mora postojati neki bolji način.
<BR>
<BR>&nbsp;&nbsp;&nbsp;&nbsp;&nbsp;Upravo na mestu gde se činilo da će se stazica svesti na končić i najzad na ništa, i da će se dve polovine šume sastaviti u jednu celovitu masu kroz koju se dalje neće moći, pred putnicima se najednom otvori ogromna praznina. Iziđoše u udubinu u obliku zdele, maltene hiljadu metara u prečniku. U sredini je bilo jezero, gusto pokriveno žabokrečinom. Na suprotnom kraju ovog udubljenja video se jedan tesan izlaz. Duž ruba ovog nekadašnjeg kratera raslo je giga-bu trskovo drveće. Po celoj udolini, sada tihoj, ležale su divovske stene koje su se tu davno stumbale. Po tesnim procepima između ovih ogromnih stena raslo je žilavo, bodljikavo žbunje. Obala jezerceta bila je dodatno ocrtana gustom živom ogradom koja je tu izrasla; gledana s velike daljine, ova živica ličila je na nekakvu krupnu mahovinu, vlažnu i natrulu, iz koje su se na sve strane pružali krivudavi pipci, mnogi od njih odlomljeni. Čak i na mestu gde je Dver sada stajao, pojedini takvi 'pipci' videli su se u prašini, napola zatrpani; neki su bili debeli kao njegova noga.
<BR>&nbsp;&nbsp;&nbsp;&nbsp;&nbsp;Mir i tišina, ali samo prividno, jer je krater bio ispunjen sablasnim osećajem beživotnosti. Toliko prašine, a nigde otisaka nogu, ma kakvih. Svud samo tragovi vetra i kiše. Dver je, na osnovu svojih ranijih poseta, dobro znao zašto obazriva stvorenja izbegavaju ovo mesto. Svejedno, posle 'gušenja' na onoj stazi koja se konačno bila pretvorila u zeleni tunel, prijalo mu je da opet vidi nebo. Dver nikada nije stvarno prihvatio strah, ukorenjen kod celog naroda, od pojavljivanja na otvorenom prostoru, gde bi mogao biti viđen sa neba. Nije mu osobito smetalo ni sunce, pa ni kad je najjače, ako mu se ne bi izlagao veoma dugo.
<BR>&nbsp;&nbsp;&nbsp;&nbsp;&nbsp;Krenuše dole. Odmah su morali da idu krivudavo, oko prvih ogromnih kamenih gromada. Glaverka poče nervozno da bleji; prišla je sasvim do Reti i trčkarala nastojeći da ostane u Retinoj senci. Devojčine oči žudno su lutale po okolini. I tad poče, neosetno i polako, kao slučajno, da skreće s puta, pod uglom koji bi je doveo na obalu jezera, ali tako da bi pored njega samo prošla po tangenti.
<BR>&nbsp;&nbsp;&nbsp;&nbsp;&nbsp;Dver načini nekoliko dugačkih, jakih koraka da bi devojku stigao. "Ne tamo", reče i odmahnu glavom.
<BR>&nbsp;&nbsp;&nbsp;&nbsp;&nbsp;"Zašto ne? Na tu stranu smo krenuli, zar ne?" Prstom je pokazala jedini drugi prolaz kroz spoljašnji zid trskove šume, gde je potok pun žabokrečine polako isticao kroz jedini takav odliv iz doline. "Najbrže ćemo pored jezera. A izgleda da je i lakše, osim neposredno pored obale."
<BR>&nbsp;&nbsp;&nbsp;&nbsp;&nbsp;Dver pokretom ruke pokaza prema ostacima starih paukovih mreža, tamne oker boje, koji su visili po obližnjim zupčastim stenama. "Ono su..." poče on.
<BR>&nbsp;&nbsp;&nbsp;&nbsp;&nbsp;"Znam šta su." Načinila je grimasu. "Bujuri nisu stanovali samo na ovom jednom Nagibu, znaš, bez obzira na to što vi Zapadnjaci mislite da je to jedino dobro mesto na planeti. Imamo i mi preko brda mulk-pauke, i oni žderu stare bujurske ruševine.
<BR>&nbsp;&nbsp;&nbsp;&nbsp;&nbsp;Nego, zašto se toliko bojiš? Ne misliš valjda da je ovaj pauk, ovde, živ, a?" Ritnula je jednu satrunulu žilu puzavice, koja se raspade u prah.
<BR>&nbsp;&nbsp;&nbsp;&nbsp;&nbsp;Dver se savlađivao da ga ne obuzme bes. Opet ta njena ogorčenost zbog lošeg života u prošlosti, pomisli on. Taj narod mora biti da je užasno postupao prema ovoj devojci.
<BR>&nbsp;&nbsp;&nbsp;&nbsp;&nbsp;Udahnu duboko i odgovori ujednačenim glasom.
<BR>&nbsp;&nbsp;&nbsp;&nbsp;&nbsp;"Nemam šta da mislim da je živ, ja znam da je živ. I ne samo živ nego i - lud."
<BR>&nbsp;&nbsp;&nbsp;&nbsp;&nbsp;Retina prva reakcija sastojala se u tome da uzvije obrve, u znak zapanjenosti. Ona se nagnu prema njemu i upita prigušenim glasom: "Stvarno?"
<BR>&nbsp;&nbsp;&nbsp;&nbsp;&nbsp;Onda se poče kikotati, i Dver vide koliko je raspoložena za ironiju. "Šta radi tako lud?" upita ona. "Istura slatke mamce od voćnog šećera i slatkog gera, da bi ugrabio zločeste devojčice?"
<BR>&nbsp;&nbsp;&nbsp;&nbsp;&nbsp;Dver, posle nekog vremena, zbunjeno promumla: "Pa... nešto tako."
<BR>&nbsp;&nbsp;&nbsp;&nbsp;&nbsp;Tek sad se Retine oči veoma raširiše, prepune radoznalosti. "E, to moram da vidim!" uzviknu ona i trže konopac. Čvor, koji je izgledao zastrašujuće, najednom se rasturi, a ona odlete kao iz praćke ispaljena; projuri pored nekoliko zupčastih stena. Nur pohita za njom, srećan i veseo, pocikujući od zadovoljstva.
<BR>&nbsp;&nbsp;&nbsp;&nbsp;&nbsp;"Čekaj!" povika Dver uzaludno, znajući da nema koristi od jurnjave kroz ovaj lavirint stena. Pope se uz jednu obližnju strminu, zvanu talus, sazdanu od mnogobrojnih manjih stena koje su se osule sa jedne velike; odozgo uspe da ugleda devojčin raščupan 'konjski rep' kako skakutavo odmiče ka samoj obali jezera, ka mestu gde su se velike kamene ploče susticale u jednu masu.
<BR>&nbsp;&nbsp;&nbsp;&nbsp;&nbsp;"Reti!" povika on u vetar. "Ne dodiruj..."
<BR>&nbsp;&nbsp;&nbsp;&nbsp;&nbsp;Prestade da troši dah uzalud. Vetar je bacao jake, ustajale mirise sa jezera njemu u lice; taj isti vetar sprečiće prolaz njegovog glasa do devojke. Dver se sasulja nazad do ravnijeg tla, i uvide da je - Do vraga! - čak i glaverka pobegla!
<BR>&nbsp;&nbsp;&nbsp;&nbsp;&nbsp;Glaverku je posle dužeg vremena pronašao pola strelometa uzbrdo. Bila se zaputila nekim klipavim, tromim korakom nazad, istom onom stazom kojom su i došli; dakle, počela se udaljavati od udobnosti i zaštite, a bližiti maltene sigurnoj smrti. Dver zastenja i dohvati glaversku ženku za kaiš oko vrata. Poče se osvrtati u potrazi za nekim predmetom koji bi bio zgodan da za njega zaveže ovo stvorenje. Ali najbliži takav predmet bilo je jedno stablo ogromne trske... predaleko. On zbaci ranac sa pleća i hitro izvuče namotaj kanapa. "Žao mi je zbog ovoga", reče kao da se izvinjava glaverki. Uhvati je za noge, ćušnu je kukovima u stranu, i glaverka se izvrte; bunila se mumlavo, ali on joj zaveza zadnje noge jednu za drugu. Nadao se da ona neće moći da dohvati to mesto zubima.
<BR>&nbsp;&nbsp;&nbsp;&nbsp;&nbsp;"Bol, uskraćenost, mnogo dosadno", reče glaverka.
<BR>&nbsp;&nbsp;&nbsp;&nbsp;&nbsp;"Izvini. Vrlo brzo ću se vratiti", odgovori on optimističkim tonom. Pođe za detetom prestupničkog plemena.
<BR>&nbsp;&nbsp;&nbsp;&nbsp;&nbsp;Treba da budem neprestano iznad nje i niz vetar, pomisli on, nastojeći da je zaobiđe zdesna. Jer, reče on sebi, ona možda pokušava samo da zaokrene i da se vrati kući.
<BR>&nbsp;&nbsp;&nbsp;&nbsp;&nbsp;Nešto kasnije primeti da je, refleksno, skinuo luk sa ramena, podesio zategnutost tetive na onu koja je potrebna za gađanje izbliza, i otkopčao tobolac sa zatupastim strelama - sve to bez ikakvog razmišljanja.
<BR>&nbsp;&nbsp;&nbsp;&nbsp;&nbsp;Ali čemu strele, ako ova devojka naljuti pauka? - upita se Dver. Ili ako naprosto privuče njegovo zanimanje - što je još gore.
<BR>&nbsp;&nbsp;&nbsp;&nbsp;&nbsp;Po obodu doline mnoge stene zadržale su oblik koji je makar delimično svedočio o njihovoj drevnoj ulozi, kada su bile delovi neke bujurske građevine koja je ponosito stajala na ovom mestu. Ali u nižim delovima doline, između kojih je sad Dver krivudao, svaka takva sličnost davno je iščezla. Pipci mrtvog bilja, nalik na konopce, visili su preko ogromnih stena koje ni najmanje nisu ličile na ruševine. Za većinu pipaka bili je sasvim očigledno da su mrtvi: bili su sivi, sasušeni i raspadali su se. Samo, Dverovo oko ubrzo naiđe i na žilu zelenog... Nedaleko odatle jedan živi pipak ležao je na kamenitoj površini, na koju je izlučivao svoju sluz i tako pomagao prirodi da uklanja, makar i lagano, tragove negdašnjih zdanja zidanih oštro kao da su nožem rezane.
<BR>&nbsp;&nbsp;&nbsp;&nbsp;&nbsp;Dver se sav naježi kad ugleda i pokret. Podrhtavanje i buđenje pipaka koji su se počinjali uvijati i namotavati. Iz dugotrajnog sna probudilo ih je neko nedavno uznemirenje.
<BR>&nbsp;&nbsp;&nbsp;&nbsp;&nbsp;Reti.
<BR>&nbsp;&nbsp;&nbsp;&nbsp;&nbsp;Trčao je i vrdao kroz sve gušći lavirint, preskakao pojedine prepreke od živih konopaca, neke druge je prolazio tako što se podvlačio pod njih, dvaput se zaletao u 'slepu ulicu' iz koje se onda morao vraćati psujući. Istočno i severno od sela Dolo postojao je jedan teren sa daleko većim bujurskim ruševinama. Oni koji stanuju u blizini revnosno su učestvovali u radu naročitih ekipa koje pretražuju ruševine i nastoje da unište sve što je pauk-razgrađivač propustio. Dver je tamo često odlazio sa Larkom i Sarom. Taj pauk je bio daleko žustriji i življi nego ovo zlovoljno matoro stvorenje ovde - pa ipak, daleko manje opasan.
<BR>&nbsp;&nbsp;&nbsp;&nbsp;&nbsp;Gustiš bledih kablova uskoro postade takav da se odrastao čovek nije mogao provlačiti dalje, mada su devojka i nur to možda i mogli. Dver se, ogorčen, okrete i pljesnu šakom po jednoj steni.
<BR>&nbsp;&nbsp;&nbsp;&nbsp;&nbsp;"Ifno baksuzna!" uzviknu on i mahnu rukom koja je bridela od ovog udarca. "Od svih prokletih zlih..."
<BR>&nbsp;&nbsp;&nbsp;&nbsp;&nbsp;Prebaci luk preko jednog ramena i na taj način oslobodi obe ruke. Poče se pentrati uz zupčasto lice stene visoke tri puta koliko on. Da je ikako mogao naći neki bolji put, ne bi se ovako penjao, ali nije imao vremena za traganje. Njegovo užurbano srce teralo ga je da pohita.
<BR>&nbsp;&nbsp;&nbsp;&nbsp;&nbsp;Mali odroni kamenčića, na mestima gde je stena bila naročito mnogo erodirana, prosipali su se na njegovu kosu i padali zavrat, u okovratnik. Odisali su peckavim, prašnjavim mirisom satrunulog vremena. Lijane, čija se površina lako pretvarala u ljuspe, i sasušeni pipci nudili su primamljive rukohvate, koje je Dver nastojao da prenebregne. Stena je bila jača, mada ne uvek onako jaka kao što je izgledala.
<BR>&nbsp;&nbsp;&nbsp;&nbsp;&nbsp;Dok su mu prsti tražili put duž jedne fine pukotine, izbočina ispod njegovog levog stopala poče se raspadati. Dver, hteo-ne hteo, prenese celu svoju težinu na jedan od obližnjih mulk-kablova.
<BR>&nbsp;&nbsp;&nbsp;&nbsp;&nbsp;Upozorenje je trajalo samo jedan tren: jaki zvuci praskanja i lomljenja... On jeknu i zadrža celu svoju težinu sada samo na vrhovima prstiju. Ali telom udari o stenu, tako jako da ostade bez trunke vazduha u plućima.
<BR>&nbsp;&nbsp;&nbsp;&nbsp;&nbsp;Njegove razmahane noge naiđoše na drugi kabl, tanji od prvog, samo sekund-dva pre nego što bi prsti izgubili uporište. Nemajući nikakvu drugu mogućnost, on upotrebi taj, očuvaniji kabl kao odskočnu dasku, okrete se leđima ka steni i baci se levo; doskoči desnom nogom na jedan uzani ispust nalik na prag. Rukama poče ludo grabiti po maltene okomitoj površini stene i najzad nađe čvrste oslonce. Žmirkajući da mu ne bi prašina upadala u oči, naprosto je stajao tako i disao punim plućima, sve dok se nije osposobio da nastavi put.
<BR>&nbsp;&nbsp;&nbsp;&nbsp;&nbsp;Poslednjih nekoliko metara behu uspon manje strm, ali glatkiji, zato što je površina, od kad su puzavice dovukle stenu na to mesto, a onda oslabile i ostavile je, bila izravnavana dejstvom mnogih oluja. Konačno se Dver četvoronoške pope na vrh, a onda, na kolenima, uspravi da pogleda prema obali jezerceta, koja je sad bila blizu.
<BR>&nbsp;&nbsp;&nbsp;&nbsp;&nbsp;Živa ograda duž obale samo izdaleka je izgledala kao jedna ujednačena masa. Sada se videlo da je to gust zamršaj puzavica. Neke od tih biljaka rasle su u visinu koliko čovek, neke i po tri-četiri puta više. Tako blizu vode, bledilo pojedinih puzavica pretapalo se u žutu boju, zelenu, pa čak i u krvavu crvenu. U zamršajima Dver ugleda i trunčice drugih boja, koje su iskričavo svetlucale u mlazevima sunčeve svetlosti.
<BR>&nbsp;&nbsp;&nbsp;&nbsp;&nbsp;S one strane te upletene, trnovite prepreke, jezerce pokriveno žabokrečinom kao da je posedovalo neku svoju geometrijsku suštinu; bilo je u tečnom stanju, ali opet, i nekako naborano. Neki delovi kao da su pulsirali, pokretani tajnim ritmom ili starim gnevom.
<BR>&nbsp;&nbsp;&nbsp;&nbsp;&nbsp;To je onaj jedini takav na celom svetu, Jedinstveni, pomisli on, ne želeći da priziva to ime, ali i nemoćan da odoli iskušenju. Otrže pogled od tog mesta, pokušavajući da pronađe gde se Reti zavukla. Nemoj joj učiniti ništa nažao, Jedinstveni, ona je samo dete, pomisli Dver.
<BR>&nbsp;&nbsp;&nbsp;&nbsp;&nbsp;Nije želeo nikakav razgovor sa mulk-paukom. Nadao se da je pauk sada u usnulom stanju, kao što jeste zimi, kad ovo jezero predstavlja samo jedan bezazleni kutak u snežnim predelima Nagiba. Možda je pauk, najzad, uginuo? Odavno mu je bilo vreme za to. Bilo, i prošlo. Činilo se da ovaj pauk ostaje u životu samo zato što toliko želi da se bavi svojim jezivim hobijem.
<BR>&nbsp;&nbsp;&nbsp;&nbsp;&nbsp;Dver se strese. Neka jeza puzila je polako uz njegovu kičmu, sve do potiljka.
<BR>&nbsp;&nbsp;&nbsp;&nbsp;&nbsp;(Lovče), stiže misao.
<BR>&nbsp;&nbsp;&nbsp;&nbsp;&nbsp;(Usamljeni tragaču, druže moj. Lepo je što me pozdravljaš. Osetio sam tvoj prolazak pre nekoliko dana. Hitao si za plenom. Zašto ne stade bar 'zdravo' da mi kažeš?)
<BR>&nbsp;&nbsp;&nbsp;&nbsp;&nbsp;(Da li je ovo to 'dete' o kome govoriš?)
<BR>&nbsp;&nbsp;&nbsp;&nbsp;&nbsp;(Da li se ona razlikuje od drugih ljudskih bića?)
<BR>&nbsp;&nbsp;&nbsp;&nbsp;&nbsp;(Da li je po nečemu naročita?)
<BR>&nbsp;&nbsp;&nbsp;&nbsp;&nbsp;Dver je nastojao da prenebregne taj glas. Uporno je tragao za nekakvim znakom Retinog prisustva. Nije mu bilo jasno zbog čega on, Dver, povremeno razgovara sa jednom određenom barom korozivne tečnosti u nekim tamo planinama. Psiho-moć nije bila nepoznata među šest rasa na Jijou, ali su Spisi mračno upozoravali da je to nešto što treba izbegavati. Ali psiho-moć je najčešće povezivala bliske srodnike. To je bio jedan od razloga zbog kojih Dver nikad nikome nije pričao o ovom veselom telepatskom kanalu. Zamisli kakvi bi nadimci nastali za Dvera, ako bi se doznalo!
<BR>&nbsp;&nbsp;&nbsp;&nbsp;&nbsp;Mora biti da ja to sve samo zamišljam, pomisli on. To mi se sve pričinjava. Mora biti da je to jedan od čudnih simptoma mog usamljeničkog načina života.
<BR>&nbsp;&nbsp;&nbsp;&nbsp;&nbsp;Ono golicavo osećanje jeze opet se pojavi.
<BR>&nbsp;&nbsp;&nbsp;&nbsp;&nbsp;(Šta, zar je to i sada tvoja glavna slika o meni? Da sam samo proizvod tvoje mašte? Ako je to istina, zašto je ne proverimo? Dođi ti kod mene, blago moje neposedovano. Čudesni, jedinstveni stvore! Dođi na jedino mesto u kosmosu gde ćeš uvek biti cenjen!)
<BR>&nbsp;&nbsp;&nbsp;&nbsp;&nbsp;Dver iskrivi lice u grimasu. Opirao se hipnotičnom delovanju obrazaca algi na vodi; nije prestajao da pogledom pretražuje stene, guste pipke i kablove, tražeći Reti. Pa, bar je pauk još nije uhvatio, pomisli on. Ili jeste, ali je toliko svirep da o tome i laže?
<BR>&nbsp;&nbsp;&nbsp;&nbsp;&nbsp;Aha! Da li se nešto pomaklo tamo, na levoj strani? Dver uperi pogled ka zapadu, zaklanjajući rukom oči od sunca poznog popodneva. Nešto se tamo, šušteći, pokretalo, blizu namotanih puzavica, desetak metara bliže jezeru. Nešto sakriveno od Dverovog pogleda, jer se nalazi iza nekoliko stena; on vide da se jedan deo žive ograde na obali njiše. Žmirkajući, Dver požali što je u žurbi bacio ranac sa ramena. U rancu je ostao njegov neprocenjivo vredni, ručno pravljeni durbin.
<BR>&nbsp;&nbsp;&nbsp;&nbsp;&nbsp;Možda je ovo klopka, pomisli on.
<BR>&nbsp;&nbsp;&nbsp;&nbsp;&nbsp;(A ko bi tebi klopke podmetao, ti, Izuzetni? Sumnjaš li u mene, zar? Kaži da nisi to pomislio!)
<BR>&nbsp;&nbsp;&nbsp;&nbsp;&nbsp;Vetar je znatno popustio. Dver sastavi šake u 'trubu' ispred usta i povika: "Reti!"
<BR>&nbsp;&nbsp;&nbsp;&nbsp;&nbsp;Čudnovati odjeci rasuli su se između stena, samo da bi brzo bili usisani u sveprisutne slojeve mahovine i prašine. Dver poče premišljati šta drugo može da preduzme. Ako potegne ovu mačetu koja mu je na leđima, siđe na tlo i počne da krči sebi put napred? Ali to bi veoma dugo trajalo, a osim toga, kako bi Jedinstveni reagovao ako bi neko počeo da mu odseca prste?
<BR>&nbsp;&nbsp;&nbsp;&nbsp;&nbsp;Jedina Dverova stvarno moguća opcija bila je da se prebacuje odozgo.
<BR>&nbsp;&nbsp;&nbsp;&nbsp;&nbsp;Uzmakao je toliko da se našao petama iznad praznine, onda duboko udahnuo, jurnuo napred, jedan ogroman korak, drugi, treći korak zaleta, i skočio - preleteo čitavu džunglu upletenih pipaka - doskočio, uz udar koji ga je dobro prodrmao, na susednu stenu. Ali ta je bila strmo nagnuta, i Dver nije imao vremena da se odmara, morao je zagrabiti dalje po toj uzbrdici, i rukama i nogama. Dočepa se vrha, koji ga, uzan kao oštrica noža, povede dalje. Hodao je sada obazrivo, na prstima, šireći ruke radi ravnoteže. Deset koraka tako, a onda preskoči na jednu stenu sa ravnijim vrhom.
<BR>&nbsp;&nbsp;&nbsp;&nbsp;&nbsp;U nozdrve mu uđoše kiseli, oštri mirisi jezera. Sad je u mnogim obližnjim pipcima video pulsiranje vena, kroz koje su tekle kiselinske tinkture. Na steni vide barice neke tečnosti gorkog mirisa, koja se sakupila u udubljenjima izjedenim u kamenu. Poče ih obilaziti oprezno. Čizmom samo na jednom mestu dodirnu jednu baricu. Tu iza čizme ostade fini trag pepela, a u vazduh se uzdiže miris štavljene kože sagorele u kiselini.
<BR>&nbsp;&nbsp;&nbsp;&nbsp;&nbsp;Još jedno zatrčavanje i skok; ovog puta se dočeka na šake i stopala.
<BR>&nbsp;&nbsp;&nbsp;&nbsp;&nbsp;"Reti?" povika on, četvoronoške idući do prednje ivice stene.
<BR>&nbsp;&nbsp;&nbsp;&nbsp;&nbsp;Obalska živica bila je prepreka od gusto učvorenih zelenih, crvenih i žutih pipaka, koji su se sada komešali i još gore zaplitali. U toj masi Dver vide predmete... Svaki je predmet ležao izdvojen, u svome udubljenom gnezdu, kao u kolevci. Svaki omotan kristalnom, prozirnom ovojnicom.
<BR>&nbsp;&nbsp;&nbsp;&nbsp;&nbsp;Predmeti zlatnog i predmeti srebrnog sjaja. I neki kao uglačani, blistavi bakar, ili čelik. Cevi, sferoidi, složeni blokovi. Stvari koje se prelivaju neprirodnim, veštačkim pigmentima i nanobojama. Neke slične stvari Dver je ranije viđao, kad su ih ekipe čistača izvlačile iz bujurskih ruševina; ali to su bili predmeti u stanju raspadanja, 'rastureni' prolaskom vekova. Za razliku od toga, ovde su primeri stare slave blistali maltene kao da su novi. Kao insekti zarobljeni u ćilibaru, trajali su tu, svaki svojom čaurom zaštićen od vremenskih nepogoda, i od proticanja vremena. Dver je znao da je svaki od tih predmeta jedinstven.
<BR>&nbsp;&nbsp;&nbsp;&nbsp;&nbsp;Nije svaki od tih uzoraka bio 'predmet' napravljen bujurskom veštinom. Neki uzorci svojevremeno su bili živi. Bilo je tu malih životinja, insektoida. Što god naiđe suviše blizu, i svidi se ludome pauku, ostaje mrtvo ali očuvano na ovaj način. Čudesnim preokretom, jedan stvor, sazdan da luči i upotrebljava tečnosti za razaranje, osposobio se da luči i one suprotne, za očuvanje... i stekao i želju da se takvim poslom bavi.
<BR>&nbsp;&nbsp;&nbsp;&nbsp;&nbsp;Šuškanje se nastavilo, negde levo od Dvera. Dver se poče šunjati na tu stranu, plašeći se da će ugledati devojku Reti, zarobljenu, na mukama. Ili neko maleno stvorenje koje bi morao da oslobodi daljih patnji, tako što bi upotrebio luk i strelu.
<BR>&nbsp;&nbsp;&nbsp;&nbsp;&nbsp;Pomače se još malo bliže... i, zaprepašćen, šumno udahnu vazduh.
<BR>&nbsp;&nbsp;&nbsp;&nbsp;&nbsp;Nekoliko metara ispred njega, u velikom gnezdu opletenom mnoštvom pipaka, čekalo ga je potpuno iznenađenje.
<BR>&nbsp;&nbsp;&nbsp;&nbsp;&nbsp;Na prvi pogled ličilo je na pticu, na nekog od jijoanskih 'avijana' - sa osobenom jednom nogom koja služi za sletanje, izgleda kao štap i završava se kandžama, sa četiri krila sa širokim perima, i sa repom-pipkom. Ali Dver odmah vide da to nije nijedna ptičja vrsta njemu poznata, niti ijedna ucrtana u biološke karte njegovog brata. Krila ovog stvorenja lepršala su očajno, uzalud nastojeći da se oslobode okolne mreže lepljivih pipaka; ali pri tome su se presavijala na načine koje Dver oceni kao neprirodne. Štaviše, mlatarala su snagom koju, po Dverovoj proceni, nijedan živi stvor te veličine ne bi mogao razvijati.
<BR>&nbsp;&nbsp;&nbsp;&nbsp;&nbsp;Na nekoliko mesta pera su bila otrgnuta ili sagorela. U tim prazninama Dver ugleda sjaktanje golog metala.
<BR>&nbsp;&nbsp;&nbsp;&nbsp;&nbsp;Mašina!
<BR>&nbsp;&nbsp;&nbsp;&nbsp;&nbsp;Šokiran, on zaboravi da štiti svoje misli od tuđih, i onaj glas praćen jezom vrati mu se u svest.
<BR>&nbsp;&nbsp;&nbsp;&nbsp;&nbsp;(Mašina, dabome. Takvu nikad ranije nisam posedovao. I, kao što vidiš, ona radi. Živa je!)
<BR>&nbsp;&nbsp;&nbsp;&nbsp;&nbsp;"To vidim, priznati se mora", progunđa Dver.
<BR>&nbsp;&nbsp;&nbsp;&nbsp;&nbsp;(A to nije ni pola od onog što ima da se zna. Zar nije ovo moj dan, kaži?)
<BR>&nbsp;&nbsp;&nbsp;&nbsp;&nbsp;Dver je mrzeo ne samo način na koji se mulk-pauk uvlačio u njegovu svest nego i paukovu sposobnost da koristi ono što u Dverovoj glavi nađe i da pomoću toga proizvodi savršene rečenice na angliskom jeziku... rečenice bolje nego što ih je i sam Dver umeo sastaviti; jer, ovaj pauk nikad nije zamucnuo, nikad mu nije nedostajala ona prava reč. Takva sposobnost, kod bića koje uopšte nema lice zbog čega i ne možeš ništa da mu odgovoriš 'licem u lice', bila je Dveru nepodnošljiva.
<BR>&nbsp;&nbsp;&nbsp;&nbsp;&nbsp;Lažna ptica bacakala se u klopci. Na pernata leđa padale su prozirne, sjajne kapi, ali se ptica borila i uspevala svaki put da ih zbaci sa sebe pre nego što bi se mogle stvrdnuti u nepropustljivu kristalnu ljusku.
<BR>&nbsp;&nbsp;&nbsp;&nbsp;&nbsp;Šta bi ovo, za ime sveta, moglo biti? - upita se Dver.
<BR>&nbsp;&nbsp;&nbsp;&nbsp;&nbsp;(Nadao sam se da ću taj odgovor saznati sad kad imam i tebe.)
<BR>&nbsp;&nbsp;&nbsp;&nbsp;&nbsp;Dveru se nije baš dopao sklop te rečenice Jedinstvenoga. Ali nije bilo vremena za verbalna prepucavanja. Dver potisnu svako saosećanje prema zarobljenom stvoru. Zadatak mu je da spase Reti, da ne bi i ona postala jedan od uzoraka u paukovoj zbirci.
<BR>&nbsp;&nbsp;&nbsp;&nbsp;&nbsp;(Dakle, istina je ono što sam slutio. Ta jedna ljudska ženka jeste po nečemu naročita!)
<BR>&nbsp;&nbsp;&nbsp;&nbsp;&nbsp;Dver uguši taj glas, navalom svog najboljeg raspoloživog oružja - gneva.
<BR>&nbsp;&nbsp;&nbsp;&nbsp;&nbsp;Beži iz moje pameti! - pomisli.
<BR>&nbsp;&nbsp;&nbsp;&nbsp;&nbsp;Uspelo je. To prisustvo nestade, bar zasad. Dver još jednom podiže glavu i povika: "Reti! Gde si!"
<BR>&nbsp;&nbsp;&nbsp;&nbsp;&nbsp;"Ovde sam, budalo. Tišina! Uplašićeš ga."
<BR>&nbsp;&nbsp;&nbsp;&nbsp;&nbsp;On se poče hitro okretati, nastojeći da zuri u svim pravcima odjednom. "Gde? Ne vidim..."
<BR>&nbsp;&nbsp;&nbsp;&nbsp;&nbsp;"Tačno ispod tebe! Ćuti sad. Već nedeljama ja pratim ovu. Sad samo da vidim kako da je izvučem iz tog kaveza."
<BR>&nbsp;&nbsp;&nbsp;&nbsp;&nbsp;Dver poče kliziti po steni potrbuške, napred, preko ivice, i spuštati se glavom nadole u prazninu, bliže izukrštanim pipcima. Najednom shvati da gleda pravo u svetlucave crne oči nura, koji se cerio širokim osmehom. To beše Blatko, koji se udobno opružio po jednom uspavanom pipku kao da mu je tu oduvek stanište. Blatko malo zabaci glavu i pogleda gore: odakle to Dver silazi? Onda kinu, naglo, bez ikakvog upozorenja.
<BR>&nbsp;&nbsp;&nbsp;&nbsp;&nbsp;Dver se zaljulja unazad i poče psovati i brisati lice. Blatko se samo smeškao, nevino, srećno.
<BR>&nbsp;&nbsp;&nbsp;&nbsp;&nbsp;"Tišina, vas dvojica! Mislim da vidim način na koji bih mogla prići malo bliže..."
<BR>&nbsp;&nbsp;&nbsp;&nbsp;&nbsp;"Ne, Reti! Ne smeš." Prenebregavši nura, Dver se okrete na ivici stene i poče spuštati nogama nadole, po izbočinama. Posle nekog vremena ugleda, najzad, Reti, koja je bila nadomaku tla. Sedela je tako što je zajahala jedan ogromno debeo pipak; jednu nogu pružila s jedne strane, a drugu s druge strane. Iz tog položaja zurila je kroz šumu pipaka prema tajanstvenom avijanu.
<BR>&nbsp;&nbsp;&nbsp;&nbsp;&nbsp;"Dugo ti je trebalo da me sustigneš", reče Reti.
<BR>&nbsp;&nbsp;&nbsp;&nbsp;&nbsp;"Pa... usput su bile neke smetnje", odvrati on. "E, sad, samo malo pričekaj, važi? Neke... stvari treba da znaš o ovom mulk-pauku odve." Pokretom ruke pokaza mrežu lijana oko njih. "Ovo je, hm, opasnije nego što misliš."
<BR>&nbsp;&nbsp;&nbsp;&nbsp;&nbsp;"Ej, istražujem ja mreže još od kad sam bila klinka", reče ona. "Većina su mrtve, ali mi u Brdima imamo i nekoliko velikih, koje su još pune soka i onog opasnog. Umem ja da se snađem." Ona prebaci jednu nogu preko ogromnog pipka i kliznu lagano napred.
<BR>&nbsp;&nbsp;&nbsp;&nbsp;&nbsp;Dver, u panici, brzo reče: "Da li je ijedan od tih paukova pokušao da te uhvati?"
<BR>&nbsp;&nbsp;&nbsp;&nbsp;&nbsp;Ona se zaustavi, okrete se da ga pogleda i žmirnu.
<BR>&nbsp;&nbsp;&nbsp;&nbsp;&nbsp;"To si mislio kad si rekao da je ovaj pauk 'lud'? O, lovče, jaku maštu imaš."
<BR>&nbsp;&nbsp;&nbsp;&nbsp;&nbsp;Možda si ti, mala, u pravu, pomisli on. Možda imam prejaku maštu. Možda zato nisam nikad ni od koga drugog čuo da je moguće razgovarati sa jezerima i žbunjem.
<BR>&nbsp;&nbsp;&nbsp;&nbsp;&nbsp;(Opet, zar? Koliko puta treba da razgovaramo pre nego što se uveriš da...)
<BR>&nbsp;&nbsp;&nbsp;&nbsp;&nbsp;Ćuti tamo! Pusti me da mislim! - povika Dver u sebi.
<BR>&nbsp;&nbsp;&nbsp;&nbsp;&nbsp;Prisutnost pauka opet uzmače. Dver se ugrize za usnu. Trudio se da smisli nešto, bilo šta, samo da odvrati ovu devojku od zalaženja dublje u čestar pipaka.
<BR>&nbsp;&nbsp;&nbsp;&nbsp;&nbsp;"Čuj, ti već duže pratiš ovu stvar nalik na pticu, a? Jesi li zato krenula na zapad?"
<BR>&nbsp;&nbsp;&nbsp;&nbsp;&nbsp;Ona klimnu glavom. "Jednog dana neki momci su videli kako jedno stvorenje izleće iz močvare, dole, blizu Raseda. Ovu pticu. Zli, stari Jes ju je gađao i pogodio, ali je pobegla. Iza nje je ostalo samo ovo jedno pero."
<BR>&nbsp;&nbsp;&nbsp;&nbsp;&nbsp;Ona hitro izvuče nešto iz kožne jakne. Dver ugleda samo kratkotrajno svetlucanje metala. Onda devojka opet skloni pero u jaknu.
<BR>&nbsp;&nbsp;&nbsp;&nbsp;&nbsp;"Ja sam pero maznula od Jesa, a onda sam pobegla, da jurim pticu. Sigurno je ranjena, jer, kad sam joj našla trag, videla sam da više ne leti dobro. Malo mahne krilima i zaplovi, ali onda samo skakuće na nozi, pa opet malo poleti, i stalno tako. Samo jednom sam je stvarno dobro videla. Kad je krenula uzbrdo, u planine Rimer, počela mi je izmicati. Stigli smo i do Nagiba, ali mi je palo na um da svakom durom boravka na Nagibu rizikujem da budem uhvaćena i obešena."
<BR>&nbsp;&nbsp;&nbsp;&nbsp;&nbsp;Stresla se i od same uspomene na taj strah.
<BR>&nbsp;&nbsp;&nbsp;&nbsp;&nbsp;"I taman ja odlučim da odustanem i da se vratim kući na batine, kad začujem, u onoj noći, kako nešto kucka. Pođem za zvukom. Na trenutak pomislim da to radi moja ptica!" Ona uzdahnu. "A onda vidim tebe, hrčeš ti, a taj divan luk leži pored tebe. I pomislim: ako ovo donesem kući, Jes i Bom će biti toliko zadovoljni da mi neće izbiti zube što sam pobegla."
<BR>&nbsp;&nbsp;&nbsp;&nbsp;&nbsp;Dver nikad dosad nije čuo imena te dve osobe, ali sad zaključi da je konopac i preblaga presuda za neke prestupnike.
<BR>&nbsp;&nbsp;&nbsp;&nbsp;&nbsp;"Iz tog razloga si potegla čak ovamo? Da bi ulovila ovu stvar nalik na pticu?"
<BR>&nbsp;&nbsp;&nbsp;&nbsp;&nbsp;Reti odgovori sleganjem ramena. "Ne očekujem da bi ti to mogao razumeti."
<BR>&nbsp;&nbsp;&nbsp;&nbsp;&nbsp;Naprotiv, pomisli on. Jurio bih isto tako i ja, kad bi neko tako čudno biće ukrstilo putanju sa mnom.
<BR>&nbsp;&nbsp;&nbsp;&nbsp;&nbsp;(A i ja bih, da nisam ukorenjen u ovo mesto, zarobljen sopstvenim ograničenjima. Zar nismo slični?)
<BR>&nbsp;&nbsp;&nbsp;&nbsp;&nbsp;Dver istera pauka... i sledećeg trena jedna zamisao zasvetluca, nudeći mogući izlaz iz ovog zapetljanog stanja. Reti je sasvim skliznula sa ogromnog pipka i sad se kretala glatkim koracima, provlačeći se postrance, jednim ramenom napred. U ruci je držala jedno tanko sečivo koje Dver nije našao kad ju je, juče, pretresao. Blistalo je oštrinom žileta.
<BR>&nbsp;&nbsp;&nbsp;&nbsp;&nbsp;"Čekaj. Ov-vajjj... razmisli malo, Reti. Zar ne bi bilo bolje da se udružimo? Zar se ne bismo onda lakše izvukli?"
<BR>&nbsp;&nbsp;&nbsp;&nbsp;&nbsp;Zaustavila se i zagledala se gore, kroz 'granje' od pipaka, u Dvera. Činilo se da razmišlja o ovom predlogu. "Slušam."
<BR>&nbsp;&nbsp;&nbsp;&nbsp;&nbsp;Dver se namršti. Usredsredio se, u nastojanju da svaku reč kaže kako treba. "Vidi... Niko na nagibu nije video nijednu aktivnu mašinu Bujura još od... pa, još od onih vremena mnogo pre nego što su ljudska bića stigla na ovu planetu. Ovo je važno. Meni je, jednako kao i tebi, stalo da izvučem tu pticu odande."
<BR>&nbsp;&nbsp;&nbsp;&nbsp;&nbsp;Sve je to bilo istinito; zapravo, bilo bi istinito da Dver nije imao i jednu mnogo važniju nameru - naime, da spase i devojčin život i svoj. Odugovlači! - reče Dver sebi. Dnevna svetlost potrajaće možda samo još jednu miduru. Navedi je da odustane, pa da se tobož vratimo sutra. Onda je možeš odvući i silom ako hoćeš.
<BR>&nbsp;&nbsp;&nbsp;&nbsp;&nbsp;"Da čujem", reče Reti. "Misliš da siđeš i da se razmlataraš tom nožekanjom? Kako bi se samo isprskao, kad presečeš neki živi pipak. To kad se desi, ume da boli užasno." Ipak, zvučala je zainteresovano.
<BR>&nbsp;&nbsp;&nbsp;&nbsp;&nbsp;"Zapravo, znam jedan način da se otvori dovoljno veliki prolaz da mi izvučemo tu tvoju pticu, a da nijedan pipak ne ozledimo. Upotrebom, hm... priručnog materijala."
<BR>&nbsp;&nbsp;&nbsp;&nbsp;&nbsp;"Ma nemoj?" Namrštila se. "Priroda ovde ne daje nikakav 'materijal' osim kamenje, zemljište i..."
<BR>&nbsp;&nbsp;&nbsp;&nbsp;&nbsp;Njene oči se raširiše. "Bam-buuu!"
<BR>&nbsp;&nbsp;&nbsp;&nbsp;&nbsp;On klimnu glavom. "Tačno. Naš 'bu', naša trska. Isečemo nekoliko bambus-mladica, okrešemo sve sa njih, prespavamo ovu noć; ujutro se vratimo, ali opremljeni mostićima i merdevinama, da bismo mogli prelaziti sa stene na stenu; i polugama pomoću kojih ćemo razmaknuti pipke i otvoriti sebi prolaz donde", on mahnu rukom ka ptici, "a da na nas ne pocuri ništa od ovog odvratnog niti kiselina. Izvući ćemo tvoju kao-pticu mnogo pre nego što se oko nje stvrdne kristalno jaje, a onda idemo marševskim korakom pred mudrace, sa iznenađenjem od koga ima i Huniši da se naježe. Kako ti to zvuči?"
<BR>&nbsp;&nbsp;&nbsp;&nbsp;&nbsp;Vide nepoverenje u njenim očima. Prirodno: podozrevala je nešto. On nikad nije umeo ubedljivo da laže. Okrenula je pogled opet ka zarobljenoj tajanstvenoj mašini, ali on je znao da Reti, zapravo, izračunava da li će moći da se odbrani ako on pokuša noćas da je napadne. "Još je jaka, kako izgleda", reče joj Dver. "Izdržala je nekoliko dana ovako, u kavezu, pa joj valjda neće biti mnogo teško da izdrži još jednu noć."
<BR>&nbsp;&nbsp;&nbsp;&nbsp;&nbsp;Reti pognu glavu i zadubi se u razmišljanje. "Možda bi čak bilo i dobro da joj se krila donekle ulepe. Neće biti u stanju da odleti kad je oslobodimo." Ona klimnu glavom. "Važi. Idemo da sečemo bu."
<BR>&nbsp;&nbsp;&nbsp;&nbsp;&nbsp;Osvrnula se ipak jednom, sa oklevanjem i sa čežnjom, prema ptici; ali je prekoračila debeli pipak i počela se penjati. Pažljivo je pregledala svako uporište, svaku 'granu', pre nego što bi svoju težinu prenela tamo; pazila je nema li negde izjedajućih tečnosti i može li oslonac podneti njenu težinu. Videlo se da je iskusan istraživač.
<BR>&nbsp;&nbsp;&nbsp;&nbsp;&nbsp;Ali nikada nije išla kroz ovakvog pauka. Kad je odmakla otprilike trećinu puta do gore, kroz zamršene pipke, njeno lice se najednom trže; privuče jednu ruku k sebi i pogleda šta joj je to kapnulo na nadlanicu. A tamo je bila kapljica, bledozlatne boje, blistava. Nije izazivala sagorevanje; da jeste, Reti bi vrisnula. Na trenutak je izgledalo da je više opčinjena tom bojom nego uplašena.
<BR>&nbsp;&nbsp;&nbsp;&nbsp;&nbsp;"Brzo, otresi je!" kriknu Dver.
<BR>&nbsp;&nbsp;&nbsp;&nbsp;&nbsp;Poslušala ga je. Kapljica odlete među 'lišće'. Ali već sledećeg trenutka začuše se još dva tiha pljuskanja. Jedna kap se pojavi na Retinom ramenu, druga na kosi. Reti diže pogled da vidi odakle dolaze i dobi sledeću kap posred čela. Opsova i pokuša da je obriše... ali je samo razmaza, sve do jednog obraza. Reti brzo ustuknu.
<BR>&nbsp;&nbsp;&nbsp;&nbsp;&nbsp;"Ne na tu stranu!" povika Dver. Video je da nekoliko aktivnih pipaka kreće, zmijastim puzanjem, prema njoj; zlatne kapi pojavljivale su se na njima, cureći iz pukotina. Izgledale su kao rosa. Reti zbunjeno zašišta, a nove kapi joj padoše na kosu. Ona se poče žurno povlačiti u nekom drugom pravcu.
<BR>&nbsp;&nbsp;&nbsp;&nbsp;&nbsp;(Reci joj da se ne bori. Ovo ne mora da bude bolno.)
<BR>&nbsp;&nbsp;&nbsp;&nbsp;&nbsp;Dver zareža ljutito, bez ijedne reči, i odbaci paukov dodir uma daleko od sebe. Sleganjem ramena skide luk sa sebe i nabaci ga gore, na stenu, pa se poče pentrati u stranu, bliže devojci. Bio je mutno svestan da je nur, pametni nur, pobegao od opasnosti i da više nije nigde u blizini.
<BR>&nbsp;&nbsp;&nbsp;&nbsp;&nbsp;Za razliku od njega, pomisli Dver, neke budale upravo sad srljaju napred u opasnost.
<BR>&nbsp;&nbsp;&nbsp;&nbsp;&nbsp;Poteže mačetu iz korica.
<BR>&nbsp;&nbsp;&nbsp;&nbsp;&nbsp;"Dolazim, Reti!" povika on i oproba može li sledeća grana izdržati njegovu težinu. Vide da se Reti penje drugom putanjom i da lako izmiče sporom puzanju pipaka.
<BR>&nbsp;&nbsp;&nbsp;&nbsp;&nbsp;"Ne trudi se!" uzviknu ona. "Ništa mi nije. Ne treba mi tvoja pom... Ajoj!"
<BR>&nbsp;&nbsp;&nbsp;&nbsp;&nbsp;Grana za koju se Reti držala, a koja je samo trenutak ranije izgledala nepomična, najednom se sva osula redovima zlatnih kapljica. Reti uzmače, psujući. Nekoliko kapi ostalo joj je na šakama. "Ne razmazuj ih!" reče Dver.
<BR>&nbsp;&nbsp;&nbsp;&nbsp;&nbsp;"Pa nisam idiot!" uzvrati ona, povlačeći se. Pravcem, nažalost, koji ju je vodio još dublje u gustiš pipaka.
<BR>&nbsp;&nbsp;&nbsp;&nbsp;&nbsp;Dverova mačeta, vešto preoblikovan komad bujurskog metala, sevnu: zamahnuo je na jedan od pipaka između njih. Pipak je izgledao beživotan, ali je Dver bio spreman da odskoči unazad ako bi kiselina...
<BR>&nbsp;&nbsp;&nbsp;&nbsp;&nbsp;Glatko presečen, pipak pade: trula, suva cev iz koje se nije imalo šta prosuti osim zagušljive prašine. Dobro je, dakle, što nisam stao nogom na to, pomisli on. Ovo mesto ne prašta nijednu grešku.
<BR>&nbsp;&nbsp;&nbsp;&nbsp;&nbsp;Pustio je da mu mačeta visi sa zglavka, pridržana omčom od štavljene kože. Spentra se jedan nivo niže, na puzavicu koja je izgledala postojana, a zatim produži u stranu, ka Reti. Sledeći oslonac izgledao je tanji i slabije pričvršćen za stene, ali Dver nije imao mnogo izbora. Pođe po njemu... Pipak bar nije počeo da štrca iz sebe kiselinu niti je pokušao da mu se omota oko nožnog zglavka. Kako li je Reti uopšte dospela tako daleko? - upita se on. Radovala ga je pomisao da je većina ovih pipaka mrtva. Nikakve prilike za izlaz ne bi bilo da je ovaj mulk-pauk mlad i u punoj snazi.
<BR>&nbsp;&nbsp;&nbsp;&nbsp;&nbsp;"Dver!"
<BR>&nbsp;&nbsp;&nbsp;&nbsp;&nbsp;Okrete se tamo i zanjiha na tankom pipku. Kroz senke vide da se Reti penje kroz jednu uzanu, okomitu jarugu. Bio je to maltene 'tunel' i izgledao je stvarno primamljivo, kao mogući put spasa; osim što se umršaj živih pipaka počeo navlačiti odozgo da joj zapreči izlaz. Ali i dno jaruge poče se zatvarati na isti način. Na Retinom zacrvenelom licu čitala se sve veća panika. Držala je svoje pljosnato, tanko sečivo u ruci. Njen pogled je naprosto leteo na sve strane, u potrazi za nekom protivnikovom vitalnom tačkom koju bi mogla napasti. Ali ništa nije mogla učiniti osim da preseče, iz nekoliko pokušaja, jedan obližnji pipak, nadajući se da odatle neće šiknuti vitriol ili zlatna smrt.
<BR>&nbsp;&nbsp;&nbsp;&nbsp;&nbsp;Dver vide da je kavez u kome se mehanička ptica bacakala, zapravo, sasvim blizu.
<BR>&nbsp;&nbsp;&nbsp;&nbsp;&nbsp;Pusti je, Jedinstveni, pomisli Dver, spuštajući se u čučanj. Iz tog položaja on se baci napred. Skok ga ponese daleko napred, pored nekog mračnog otvora u steni. Obema ispruženim rukama Dver dohvati jedan poprečno razapeti 'kabl' koji, srećom, održa njegovu težinu. Dver doskoči i pojaha jednu maltene vodoravnu granu, debelu kao stablo drveta. Pusti je, pomisli on, inače ću...
<BR>&nbsp;&nbsp;&nbsp;&nbsp;&nbsp;Ova misao se uguši sama od sebe u njegovom umu. Nije znao kako iko može da zapreti jednom mulk-pauku. Mačeta može sigurno biti pauku neprijatna - ali može li biti išta više od toga? Mogao bi on da zapreti ovako: da će sad otići, a onda se vratiti sa opremom potrebnom da se ovo drevno biće sasvim uništi. Sa eksplozivom i plamenom, dakle. Ali Dver je znao da bi pauku to zvučalo odveć apstraktno, jer ovaj pauk, zapravo, nema mnogo osećanja za perspektivu, za uzroke i posledice. Ima samo svest o onome što sad jeste, sad postoji, i ima ogromnu gramzivost, ali i strpljenje prema kome i Huniš izgleda kao besni nur.
<BR>&nbsp;&nbsp;&nbsp;&nbsp;&nbsp;U svakom slučaju, mnogo pre nego što bi Dver mogao izvršiti osvetu, Reti bi bila zalivena u kristalnu čauru, očuvana za sva vremena... mrtva kao kamen.
<BR>&nbsp;&nbsp;&nbsp;&nbsp;&nbsp;Dohvati opet mačetu, ali poče i projektovati novu misao. Jedinstveni, hajde da napravimo pogodbu, pomisli on. Šta bi pristao da uzmeš u zamenu za nju?
<BR>&nbsp;&nbsp;&nbsp;&nbsp;&nbsp;Odgovora nije bilo. Ili je Jedinstveni bio prezauzet guranjem pipaka i fluida na nove položaje, brzinom na koju verovatno nije navikao, ili...
<BR>&nbsp;&nbsp;&nbsp;&nbsp;&nbsp;Iz paukovog ćutanja zračilo je sablasno osećanje zadovoljstva grabljivice. Kao da ćuti zato što i nema o čemu da razgovara, sad kad je obezbedio dva nova blaga za sebe i kad je na domaku da uhvati i treće. Dver izvi lice u grimasu i kliznu još dublje u komešanje pipaka. Šta bih drugo mogao? - upita se.
<BR>&nbsp;&nbsp;&nbsp;&nbsp;&nbsp;Preseče još tri. Iz trećeg štrcnuše mlazići kiselinskog soka. Pokapaše dole, na zemlju posutu svakojakim smećem. Odatle se poče lelujavo uzdizati dim, pogoršavajući već jak smrad kiseline.
<BR>&nbsp;&nbsp;&nbsp;&nbsp;&nbsp;"Dver, u pomoć!"
<BR>&nbsp;&nbsp;&nbsp;&nbsp;&nbsp;Reti je sad bila sasvim lišena izlaza i pravca za odstupanje. Njen osetljivi ponos više nije mogao suzbiti normalnu paniku deteta uhvaćenog u zamku. Njena kosa, sagledana kroz rešetku zmijastih mulk-pipaka, blistala je sva u zlatnim kapljicama, kao griva urskog majstora u neko jutro kad je rosa posebno jaka. Reti preseče jedan pipak, koji pade... A dva druga dopuzaše da zauzmu njegovo mesto.
<BR>&nbsp;&nbsp;&nbsp;&nbsp;&nbsp;"Dolazim!" obeća Dver i preseče još dva pipka. Preskoči na sledeći kabl postojanog izgleda, koji se ugnu, a onda najednom postade klizav: po površini se pojavilo mnoštvo blistavih kapljica, poluprozirnih, masnog izgleda. Dver se okliznu. Uzviknu, a njegova stopala odleteše u stranu.
<BR>&nbsp;&nbsp;&nbsp;&nbsp;&nbsp;Taj isti gustiš pipaka, kojemu je do maločas upućivao kletve, sada ga spase da ne slomi vrat. Mlatarajući rukama kao vetrenjača, Dver se dočepa jedne 'puzavice' i očajnički se uhvati za nju. Sad je samo još nogama mlatarao po vazduhu. Ali njegov uzdah olakšanja pretvori se u zvuk kao da će povraćati. Ispod njegove donje vilice pulsirale su žive vene, prepune neke opake tečnosti grimizne boje. Neke membrane bile su tanke; one se počeše napinjati, pretvarati u plikove. Korozivna tečnost unutra pokušavala se probiti na površinu. Od samih isparenja koja su odatle dopirala, Dvera su poleče da peckaju oči.
<BR>&nbsp;&nbsp;&nbsp;&nbsp;&nbsp;(Ne, ne. Nemoj ni pomišljati da bih ja tebe ikada oštetio tako! Odveć si dragocen za to.)
<BR>&nbsp;&nbsp;&nbsp;&nbsp;&nbsp;Pred Dverovim pogledom, sada zamućenim od suza, plikovi su splasnuli... A crvena tečnost se počela povlačiti iz pulsirajućih krvnih sudova.
<BR>&nbsp;&nbsp;&nbsp;&nbsp;&nbsp;(Taj nektar je za običan kamen. Za tebe, jedinstveni moj, samo zlato.)
<BR>&nbsp;&nbsp;&nbsp;&nbsp;&nbsp;Dver iskrivi lice. Mnogo ti hvala! - pomisli.
<BR>&nbsp;&nbsp;&nbsp;&nbsp;&nbsp;Pogleda u stranu i nađe drugi umršaj pipaka, ne mnogo daleko od svojih nogu. Rizikujući da padne još dublje, odgurnu se sa ogavne 'grane' koja mu je maločas ublažila pad.
<BR>&nbsp;&nbsp;&nbsp;&nbsp;&nbsp;(Nema na čemu.)
<BR>&nbsp;&nbsp;&nbsp;&nbsp;&nbsp;Dver je sad bio maltene tačno na istom nivou kao i Reti, i dovoljno blizu da vidi da je u njenim očima namesto panike zavladala tvrda odlučnost. Reti upravo dovrši presecanje još jednog pipka. Ali za nagradu dobi zlatni mlazić što poprska ruku kojom je stigla da zaštiti lice. A Dver najednom shvati - ona proseca sebi put na pogrešnu stranu.
<BR>&nbsp;&nbsp;&nbsp;&nbsp;&nbsp;Ne ka svetlosti dana, nego ka zarobljenoj kao-ptici.
<BR>&nbsp;&nbsp;&nbsp;&nbsp;&nbsp;Zar je moguće, pomisli Dver, da ona i sad juri za jednom Ifni-prokletom opsednutošću!
<BR>&nbsp;&nbsp;&nbsp;&nbsp;&nbsp;Nešto tečno, hladno, najednom mu se spusti na zglavak. Svetlucavi, tečni disk već je stigao da se ugnezdi između crnih dlaka na Dverovoj koži. On se brzo skloni u stranu, pre nego što je sledeća kap stigla da padne iz pore za izlučivanje, koja se iznad njega na jednom pipku širila. U isti mah zbaci ovu kapljicu sa ruke. Kapljica odlete u prostor, ali za sobom ostavi, na koži, osećanje hladnoće - štaviše, i neke obamrlosti koja nije bila baš neprijatna. Takav osećaj imaš kad ti seoski zubar privije na desni pastu od samlevenog lišća nurala, da bi uskoro dohvatio svoju ručnu zubarsku bušilicu.
<BR>&nbsp;&nbsp;&nbsp;&nbsp;&nbsp;Sad je i mačeta bila sva umazana prozirnim zlatastim mlazićima koji su se na nekim mestima već kristalizovali. Mačeta je predmet svakako dostojan da uđe u zbirku; pljosnati komad materije uzet od zvezdanih bogova, sada u šakama jednog primitivnog plemena koje je tu materiju prilagodilo novoj upotrebi, u jednom prostoru sumraka, između tvrde zemlje i gusto naseljenog neba. Natmuren, Dver podiže oružje i navali da seče i seče, bez milosti.
<BR>&nbsp;&nbsp;&nbsp;&nbsp;&nbsp;Ovde je usredsređenost bila od presudnog značaja. Prenebregao je smrad i prašinu i samo sekao protivnika; usmerio je um lovački usko, samo ka tom jednom cilju. Sav se orosio znojem koji, međutim, nije smeo brisati. Sigurno i ja sad izgledam kao Reti, pomisli on. A Reti je ispred njega svetlucala kao vilinski slatkiš posut nebrojenim kapima meda. Dver se nije ni trudio da joj viče da se okrene i pođe ka izlazu. Zašto vikati uzalud, jednoj osobi tako tvrdoglavoj?
<BR>&nbsp;&nbsp;&nbsp;&nbsp;&nbsp;Osvrte se i vide da njegov sopstveni put za povlačenje izgleda i sad prohodan. Pravi tunel od grana i patrljaka grana. Jedinstveni može dogurati još mnogo 'grana', pipaka, ali spor je, zato što je ostario. Bližeći se Retinom kavezu, Dver je bio siguran da će uspeti da se probije napolje, ako i kad pauk pokuša da mu preseče odstupnicu.
<BR>&nbsp;&nbsp;&nbsp;&nbsp;&nbsp;Sad promuklo povika.
<BR>&nbsp;&nbsp;&nbsp;&nbsp;&nbsp;"Dobro, Reti. Bez gluposti. Idemo odavde."
<BR>&nbsp;&nbsp;&nbsp;&nbsp;&nbsp;Devojka se probila do nadomak ptice; samo još dve-tri grane su joj zaprečavale put. "Hej!" povika ona. "Primetila me je! Okreće se!"
<BR>&nbsp;&nbsp;&nbsp;&nbsp;&nbsp;Dver ne bi mario ni da je ptica počela držati Drejkov oproštajni govor, i to na galaktičkom trećem jeziku, pa makar to bilo i sa naglaskom samih Bujura. Prereza još jedan kabl i zakašlja se, jer iz oba kraja pokuljaše isparenja. "Reti, nemamo vremena!"
<BR>&nbsp;&nbsp;&nbsp;&nbsp;&nbsp;Isparenja se raziđoše i on pođe još bliže. Vide da se ptica u svom kavezu od pipaka popela na viši položaj i da zuri uvis, u nebo, a prenebregava kapljice koje kao sitna kiša padaju na njena pernata leđa. Očito je i Reti videla da se pažnja mehaničke ptice na taj način preusmerila. Sad i Reti okrete glavu da pogleda gore. Dver začu u visini neki oštar, cvrkutav zvuk.
<BR>&nbsp;&nbsp;&nbsp;&nbsp;&nbsp;To je samo prokleti nur, pomisli on.
<BR>&nbsp;&nbsp;&nbsp;&nbsp;&nbsp;Kroz difrakciono dejstvo rešetkasto ukrštenih puzavica on vide Blatka, daleko gore u visini, na vrhu stene. Blatko se, dakle, vratio, iako je maločas pobegao. Ali nije gledao dole u njih, nego se propinjao na zadnje noge, izvijao gipko telo ka nebu, kezio njušku sa tankim 'brkovima', poput mačjih, i režao na nešto u još većim visinama, na nebu, južno.
<BR>&nbsp;&nbsp;&nbsp;&nbsp;&nbsp;Druga kretnja privuče Dverovu pažnju. Jedna izobličena puzavica, kao epileptična zmija, počela se u trzajima navlačiti da mu zapreči odstupnicu. Jadno i slabo je izgledala... ali je iza nje pristizala druga. I treća.
<BR>&nbsp;&nbsp;&nbsp;&nbsp;&nbsp;"Reti!" povika on, pripremajući se da seče preostala dva-tri pipka između njega i devojke. "Klopka se zatvara. Ovo je - sad ili nikad!"
<BR>&nbsp;&nbsp;&nbsp;&nbsp;&nbsp;Na njenom licu videla se ogromna uskraćenost zbog toga što je stigla sasvim nadomak svog svetog grala samo da bi joj na kraju surova sudbina izmakla sve. Nije čekao da mu Reti išta odgovori: podiže tešku mačetu umornim rukama - oberučke - i kriknu; i sa tri silna zamaha preseče debeli kabl koji mu je zaprečavao prolaz napred. Nemoj sad sve odbaciti, Reti, molim te, pomisli on. Znao je da ne vredi da te iste reči kaže glasno.
<BR>&nbsp;&nbsp;&nbsp;&nbsp;&nbsp;Reti osujećeno kriknu, okrete se munjevito i navali malenim sečivom na najmanje kablove; između drugih se naprosto provuče, gipko i spretno, začas. Ali je ovo provlačenje ostavilo na njoj još mnogo novih zlatastih i prozirnih kapljica, tako da je sad ličila na pecivo zamočeno u med. Dver je neumorno sekao pipke i najzad je mogao ispružiti ruku.
<BR>&nbsp;&nbsp;&nbsp;&nbsp;&nbsp;Retina šaka se sklopi oko njegovog zglavka.
<BR>&nbsp;&nbsp;&nbsp;&nbsp;&nbsp;Dver se upre obema nogama i povuče je ka sebi kroz mračni tunel pun teških isparenja. Čuo je da neko prigušeno ječi, ali mu nije bilo jasno da li to čini on, ili Reti, ili oboje.
<BR>&nbsp;&nbsp;&nbsp;&nbsp;&nbsp;Iskliznula je iz paukovog zahvata i najzad zagrlila Dvera; omotala se oko njega i rukama i nogama, sva se tresući. Dveru je bilo jasno koliko se, i pored onolikog spoljašnjeg junačenja, uplašila u sebi.
<BR>&nbsp;&nbsp;&nbsp;&nbsp;&nbsp;"Moramo požuriti", reče joj, vukući je za ruku.
<BR>&nbsp;&nbsp;&nbsp;&nbsp;&nbsp;Reti se opirala samo tren, onda se klizavo odvojila od njega. "Važi, idemo."
<BR>&nbsp;&nbsp;&nbsp;&nbsp;&nbsp;Pogurao ju je tunelom za povratak, ispred sebe.
<BR>&nbsp;&nbsp;&nbsp;&nbsp;&nbsp;(Šta, već idete? Zar sam bio tako loš domaćin?)
<BR>&nbsp;&nbsp;&nbsp;&nbsp;&nbsp;"Sasuši se i izgori, Jedinstveni", progunđa Dver između dva mukotrpna daha. Reti se počela pentrati ka slobodi. Dver ju je pustio da sama bira put; računao je na njene jake nagone. Išao je za njom.
<BR>&nbsp;&nbsp;&nbsp;&nbsp;&nbsp;(Jednog dana će to sigurno biti. Ali će ostati moje zaveštanje), stiže paukova misao.
<BR>&nbsp;&nbsp;&nbsp;&nbsp;&nbsp;(Zamisli samo! Kad se završe eoni u kojima Jijo mora biti na ugaru, i kad novi stanari zaposednu ovaj svet i tu provedu sledeći eon u zracima slave, gledaće zadivljeno ovu moju zbirku. Među njihovim blistavim gradskim kulama, negovaće moje uzorke sačuvane u ovom interregnumu. Moje najbolje primerke postavljaće na visoke pijedestale da ih svako vidi. Vrhunski među svim primercima bićeš ti, trofeju moj, blago moje. Bićeš verovatno najbolje sačuvani primerak tvoje vučje rase koja će, izvan svake sumnje, mnogo pre tog doba izumreti.)
<BR>&nbsp;&nbsp;&nbsp;&nbsp;&nbsp;Dver ostade zabezeknut: kako je ovaj pauk zavukao kandže u njegov mozak i odatle iščupao reči koje čak ni sam Dver nije znao da zna, reči kao interregnum i pijedestal? Možda je Lark nekom prilikom izgovorio te reči u Dverovom prisustvu i možda su zapale neprimetno u neku duboku pukotinu u Dverovom pamćenju.
<BR>&nbsp;&nbsp;&nbsp;&nbsp;&nbsp;Ti ćeš biti taj koji je 'izumro', pauče! Ti i cela tvoja prokleta rasa, pomisli Dver.
<BR>&nbsp;&nbsp;&nbsp;&nbsp;&nbsp;Ovog puta njegov silno ljutiti odgovor nije uspeo da odgurne paukov dodir umom.
<BR>&nbsp;&nbsp;&nbsp;&nbsp;&nbsp;(Do tog doba sigurno će tako biti. Ali naš projekat i specifikacije mogu u svako doba biti pronađeni u Velikoj galaktičkoj biblioteci. Zaboravljeni nećemo biti nikad; odveć smo korisni da bismo zaboravljeni bili. Kad god zatreba da neki svet bude evakuisan, doveden u red i regenerisan još jednom - kad god divovska dela neke ranije nastanjene rase moraju biti strošena u prašinu i predata prirodi tako - mi ćemo se opet uzdići i živeti.
<BR>&nbsp;&nbsp;&nbsp;&nbsp;&nbsp;Može li tvoje pleme majmuna, neznalica, da se pohvali takvom korisnošću, dragoceni moj? Možete li vi tvrditi da imate ikakvu svrhu postojanja? Osim jedne žilave, uporne volje da nastavite postojati?)
<BR>&nbsp;&nbsp;&nbsp;&nbsp;&nbsp;Ovog puta Dver nije odgovorio. Čuvao je snagu. Ako je silazak do Reti bio užasan, ovo sadašnje penjanje bilo je čista agonija. Dvaput je teže bilo seći pipke iznad sebe nego one ispred ili ispod. Kablovi su padali, kiselina je štrcala. Kapljice su padale tako brojne da više nije dolazilo u obzir da svaku izbegnu. Nastojali su samo da izbegnu najgušću 'kišu' toga i da se sačuvaju da im se tečnost ne kristališe na očima, nosu i ustima. Kroz tu svetlucavu mijazmu Dver vide da se svežnjevi novih pipaka bacakaju i praćakaju iznad njih i navlače na izlaz, brže nego što je on mislio da mogu. Očito se Jedinstveni sve do sad suzdržavao, da bi tek sad pokazao šta stvarno može.
<BR>&nbsp;&nbsp;&nbsp;&nbsp;&nbsp;(A šta si ti očekivao? Da ću ti odmah pokazati šta sam sve spos...)
<BR>&nbsp;&nbsp;&nbsp;&nbsp;&nbsp;(Šta sam sve spo...)
<BR>&nbsp;&nbsp;&nbsp;&nbsp;&nbsp;(...sve sposob...)
<BR>&nbsp;&nbsp;&nbsp;&nbsp;&nbsp;Glas u Dverovoj glavi zamuknu. Prva Dverova reakcija bila je olakšanje. Imao je druge brige - na primer, veoma bolan grč jednog mišića u vratu, ali i u desnoj ruci koja je izgledala kao da je zamočena u draguljareve materijale - zlato i dijamante. Sada je on išao ispred Reti, da bi sekao i sekao i sekao... ali njegove ruke postepeno je kočio grč. I kad bi bar onaj dosadni nur prestao da cvili i laje onoliko; ali ne, Blatko to čini sve žešće, dostiže nekakav svoj kreščendo, tamo gore, na vrhu stene. To su zvuci sada toliko visoki da ih Dverove uši i ne čuju, ali zato počinju da svrdlaju Dverovu lobanju kao bušilica.
<BR>&nbsp;&nbsp;&nbsp;&nbsp;&nbsp;I kroz sve to, još jedna briga je uznemiravala Dvera.
<BR>&nbsp;&nbsp;&nbsp;&nbsp;&nbsp;Ostavio sam glaverku dobro vezanu. Da li će ona umreti od žeđi ako se ja ne vratim živ?
<BR>&nbsp;&nbsp;&nbsp;&nbsp;&nbsp;"Levo!" viknu Reti. On je istog trena posluša, baci se u levu stranu najviše što je mogao. Imao je poverenja u njene reflekse. Odozgo padoše gusti mlazevi žute tečnosti kroz mesto gde je do maločas bio.
<BR>&nbsp;&nbsp;&nbsp;&nbsp;&nbsp;"Može dalje!" viknu ona.
<BR>&nbsp;&nbsp;&nbsp;&nbsp;&nbsp;Drška mačete iskliznu mu iz ruke. Triput je morao petljati oko kaiša na zglavku pre nego što je opet uhvatio mačetu i navalio da seče. Iznad njih je bio samo još 'odžak' ka slobodi, ali su ga postepeno zaprečavali tanki kablovi. Veče se brzo spuštalo, svetlosti je bilo sve manje. Ako ne iziđu pre mraka, ludi mulk-pauk imaće novu ogromnu prednost.
<BR>&nbsp;&nbsp;&nbsp;&nbsp;&nbsp;Sada jedan zvuk, koji je Dver odbacivao kao pozadinsku buku, postade toliko jak da se više nije mogao prenebreći. Potmulo kontrabasno brundanje tako jako da je potopilo nurovu ciku. Svud oko Dvera i Reti, paukova 'živa ograda' od pipaka poče da vibrira. Mnoge krte 'lijane' naprosto se raspadoše u prah; druge popucaše. Sad su razne tečnosti, crvene, narandžaste, mlečne, curile iz naprslina, pogoršavajući maglu koja je odavno peckala njihove oči. Dver kroz sve to ipak virnu gore i vide da se Blatko povlači unatraške, kezeći se na nešto novo, što mu je ušlo u vidno polje sa juga; nešto što je lebdelo u vazduhu, bez ikakvog vidljivog oslonca.
<BR>&nbsp;&nbsp;&nbsp;&nbsp;&nbsp;Mašina! Pljosnata, simetrična, glatko sjajna tako da se zalazak sunca odsijavao sa njenih bokova; mašina koja dolete i zaustavi se tačno iznad njih.
<BR>&nbsp;&nbsp;&nbsp;&nbsp;&nbsp;Iz trbuha mašine blesnu neočekivano svetlo, grozno jako, i prorešeta pipke i kablove. Mlaz, koji zaseče pored Reti i Dvera, kao da traga za nečim dubljim...
<BR>&nbsp;&nbsp;&nbsp;&nbsp;&nbsp;"Lovi pticu!" reče Reti. Čučnula je blizu Dvera, dohvatila ga za ruku i drugom rukom pokazala ka ptici.
<BR>&nbsp;&nbsp;&nbsp;&nbsp;&nbsp;"Ma, đavo nosio prokletu pticu!" povika on. Mulk-pipci su se svud oko njih tresli gore nego ikad. Dver vide da će ih jedna otkinuta žila poprskati kiselinom, okrete se ka devojci i svojim leđima je zakloni. Tečnost pljusnu po njemu, šištava agonija. Purpurne mrlje zaploviše mu preko vidnog polja. Kaiš mu skliznu sa ruke, a mačeta ispade i odlete, dole, dole, kroz mnoge zamršaje pipaka, sve do zemlje.
<BR>&nbsp;&nbsp;&nbsp;&nbsp;&nbsp;Činilo se da je sva ta šuma pipaka oživela mlazevima žestoke svetlosti i crne senke. Svetlo sa neba tražilo je svoj plen i spaljivalo sve ispred sebe.
<BR>&nbsp;&nbsp;&nbsp;&nbsp;&nbsp;Pri toj svetlosti Dver krajičkom oka ugleda pticu-mašinu zarobljenu mnoštvom pipaka i obloženu 'kaputom' od prozirnog zlata. Ptica je plesala u ludom pokušaju da pobegne; ali ne od pauka nego od plamtećeg zraka svetlosti koji je probadao njen kavez. Tamo, amo, bacala se, a pojedina pera su se već dimila i žarila. Reti besno kriknu, ali dvoje ljudi nisu tu mogli ništa učiniti, mogli su samo da se trude da ostanu živi.
<BR>&nbsp;&nbsp;&nbsp;&nbsp;&nbsp;Najzad ptica-mašina kao da odustade. Prestade da izmiče i samo raširi sva četiri svoja krila iznad sebe, u naporu da stvori nekakav zaštitni svod. Sad plamena svetlost poče da joj spaljuje ta krila, uporno. Malena glava ptice izviri, dižući se na zmijastom vratu, i zagleda se u napadača svojim jedinim, široko otvorenim, netremičnim okom.
<BR>&nbsp;&nbsp;&nbsp;&nbsp;&nbsp;Dver je gledao zapanjen, užasnut i ne bez nekog ošamućenog sažaljenja. Tamno pticino oko, slično žadu, eksplodira.
<BR>&nbsp;&nbsp;&nbsp;&nbsp;&nbsp;Taj zaslepljujući sev bio je poslednje što je Dver zapamtio, pre nego što se njegova svest ugasila na dugo vreme.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
