<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;U naslage knjiga uvuklo se mnogo pčela glačalica, a u muzičkim sobama nakotilo se mnoštvo papagajskih buva koje su, gladne, navaljivale da ujedu; ali šimpanze zaposlene na održavanju bile su odveć zauzete da bi dimljenjem sada uništavale takvu sitnu gamad.
<BR>&nbsp;&nbsp;&nbsp;&nbsp;&nbsp;Sara je izišla u zapadni atrijum da se malo nadiše svežeg vazduha. Tu je gledala kako nekolicina tih dlakavih radiša pakuje dragocene knjige u sanduke obložene runom, a onda ih zapečaćuje voskom koji je curio sa jedne velike crvene sveće. Grudvice tog voska lepile su se i po krznu majmuna. Oni su se jedan drugome žalili, krišom, znacima koje su pravili šakama.
<BR>&nbsp;&nbsp;&nbsp;&nbsp;&nbsp;Sara poče sebi prevoditi niz vrlo brzih pokreta i potmulih mumlanja jednog majmuna. "Ovo nije u redu", signalizovao je taj. "U ovoj nepriličnoj žurbi pravimo žalosne greške."
<BR>&nbsp;&nbsp;&nbsp;&nbsp;&nbsp;Drugi šimpanza odgovori, takođe znacima: "Kako je to istinito, saradniče moj! Ova knjiga V. H. Odena nije smela ići među grčke klasike! Nikad nećemo te knjige valjano vratiti na odgovarajuća mesta na policama, kad ova kriza prođe, a proći uskoro mora."
<BR>&nbsp;&nbsp;&nbsp;&nbsp;&nbsp;Možda je odveć velikodušno prevodila. U svakom slučaju, šimpanze zaposlene u ovim uzvišenim dvoranama bile su posebna vrsta. Maltene onoliko posebna kao Priti.
<BR>&nbsp;&nbsp;&nbsp;&nbsp;&nbsp;Iznad njih uzdizao se krov Dvorane književnosti, pod kojim su se ukrštali mostovi i rampe koji su povezivali čitaonice i galerije u kojima se sve povijalo pod teretom knjiga koje su upijale zvuk, a ispuštale mirise mastila, hartije, mudrosti i prašnjavog vremena. I posle nekoliko nedelja mahnitog izvlačenja i spasavanja knjiga, koje su natovareni magarci vukli u daleke pećine širom celog Nagiba, jedva se i primećivalo da je masa knjiga u ovoj biblioteci iole umanjena - na sve strane nebrojene police bile su i sad nakrcane i prekrcane tekstovima svih boja i veličina.
<BR>&nbsp;&nbsp;&nbsp;&nbsp;&nbsp;Mudrac Plovov imao je za ovu jednu dvoranu - posvećenu legendama, magiji i nestvarnom - posebno ime: Kuća laži. Pa ipak, Sara je oduvek imala utisak da je upravo ta dvorana manje pritisnuta teretima prošlosti nego susedne, naukama posvećene dvorane. Šta su, uostalom, mogli ovi divljaci na Jijou dodati planini naučnih činjenica koju su dovukli, iz svemira, njihovi bogoliki preci? A govorilo se, štaviše, da je i ta planina kao zrnce peska u odnosu na ukupnu količinu naučnog znanja u Velikoj galaktičkoj biblioteci. Međutim, priče u ovoj dvorani ne mogu biti 'opovrgnute' nekim starijim autoritetom. Nijedno književno delo, bez obzira na to da li je dobro ili loše, veličanstveno ili trivijalno, po svemu sudeći nikada nije bilo 'netačno'.
<BR>&nbsp;&nbsp;&nbsp;&nbsp;&nbsp;Plovov je govorio: "Lako je biti originalan kad se ne moraš brinuti da li ćeš reći istinu. Magija i umetnost uzdižu se iz egomanijačke želje da umetnik bude u pravu, a Vaseljena ne."
<BR>&nbsp;&nbsp;&nbsp;&nbsp;&nbsp;Sara se, naravno, slagala s time. Ali je takođe mislila da je taj mudrac pomalo zavidljiv.
<BR>&nbsp;&nbsp;&nbsp;&nbsp;&nbsp;Kad su ljudi došli na Jijo, dejstvo na ostalih pet rasa sigurno je bilo kao kad je Zemlja srela galaktičku kulturu. Posle vekova provedenih sa samo pregršt ugravirenih spisa, Uri, G'keki i ostali reagovali su na poplavu papirnih knjiga vrlo sumnjičavo, ali i vrlo gladno. Između kratkih, ali žestokih ratovanja, dakle u razdobljima mira, ne-ljudska bića su naprosto gutala ljudske basne i priče, drame i romane. Pokušavali su pripadnici tih drugih rasa i sami pisati priče, i pri tom su oponašali zemaljske forme: tako su nastajale romanse kao one zemaljske iz doba romantizma, ali junaci i junakinje u njima bile su sive krabe. Severnoamerički mitovi prerađivani su za plemena kentaura.
<BR>&nbsp;&nbsp;&nbsp;&nbsp;&nbsp;Ali u poslednje vreme procvetali su i neki novi stilovi, drugačije herojske pustolovine, epske poeme u čudnovatoj versifikaciji, tako da su se počeli raspadati i poslednji delići sređenosti u dijalektima galaktičkog sedmog, pa čak i galaktičkog drugog. Štampari i knjigovesci imali su jednak broj narudžbina za nove naslove i za reprinte. Učenjaci su raspravljali o tome šta bi sve to moglo značiti. Najezdu jeresi? Ili oslobađanje duha?
<BR>&nbsp;&nbsp;&nbsp;&nbsp;&nbsp;Malo ko se usuđivao upotrebiti izraz renesansa.
<BR>&nbsp;&nbsp;&nbsp;&nbsp;&nbsp;Ali, pomisli Sara sumorno, svemu ovome može doći kraj već kroz nekoliko meseci. Vesti sa Livade okupljanja - doneo ih je jedan veslač kajaka koji se hrabro spustio niz brzake Bibura - pokazivale su da se ništa nije izmenilo u mračnim procenama mudraca o osobinama i namerama otimača gena.
<BR>&nbsp;&nbsp;&nbsp;&nbsp;&nbsp;Hmm, trebalo bi da je Blor već tamo, pomisli Sara.
<BR>&nbsp;&nbsp;&nbsp;&nbsp;&nbsp;Taj njen plan mogao je odvratiti ili ne odvratiti tuđine od genocida, ali narodi tako bespomoćni kao jijoanskih šest morali su oprobati svako moguće sredstvo da bi opstali.
<BR>&nbsp;&nbsp;&nbsp;&nbsp;&nbsp;Pa i onu Arijaninu luckastu zamisao, pomisli ona. Ma koliko surova bila.
<BR>&nbsp;&nbsp;&nbsp;&nbsp;&nbsp;Glas stare mudrice dopre iz odaje iza Sare.
<BR>&nbsp;&nbsp;&nbsp;&nbsp;&nbsp;"Dobro, dragi moj, dovoljno si se borio sa tom knjigom. Pogledaj sada ovu. Jesi li ikada video ovakve simbole i reči?"
<BR>&nbsp;&nbsp;&nbsp;&nbsp;&nbsp;Sara uzdahnu i okrete se. Uđe još jednom u Dečje odeljenje.
<BR>&nbsp;&nbsp;&nbsp;&nbsp;&nbsp;Neznanac je sedeo blizu invalidskih kolica Arijane Fu, okružen velikim knjigama koje su bile pune živih boja, a imale samo malo teksta i to jednostavnog, štampanog krupnim, prijateljskim tipovima slova. Iako mu je lice bilo izmučeno, visoki, strpljivi čovek bez protivljenja je prihvatio još jednu knjigu i počeo rukom prelaziti preko tačaka i kosih i uspravnih crtica dečje pesmice na galaktičkom drugom jeziku. Ta knjiga bila je bukvar za mlade Ure. Sara je bez iznenađenja gledala kako on nabira usne i cokće jezikom prelazeći preko teksta. Bilo je jasno da razaznaje pojedinačna slova, ali da pojma nema o značenju rečenica ili skupina reči koje je na taj način 'pročitao'.
<BR>&nbsp;&nbsp;&nbsp;&nbsp;&nbsp;Isto se pokazao i sa knjigama na galaktičkom šestom, angliskom i galaktičkom sedmom jeziku. Sari se srce cepalo dok je gledala kako on sa puno volje pristupa svakom sledećem pokušaju, trpi neuspeh i očajava. Možda mu je tek sad postajalo jasno šta mu je sve otrgnuto. Šta je izgubio zauvek.
<BR>&nbsp;&nbsp;&nbsp;&nbsp;&nbsp;Arijana Fu je, međutim, izgledala veoma zadovoljna. Dobacivala je Sari ozarene poglede. "Nije ovo neki seljak iz udaljenih krajeva Nagiba", presudi stara žena. "Bio je obrazovan, dobro je znao svaki od šest jezika koji se danas koriste kod jijoanskih naroda. Ako bude vremena, moramo ga odvesti u lingvističko krilo i probati sa nekim od zaboravljenih dijalekata! Galaktički dvanaesti mogao bi da bude odlučujući. Samo tri učenjaka na celom Jijou znaju ga danas."
<BR>&nbsp;&nbsp;&nbsp;&nbsp;&nbsp;"Koja je svrha toga?" upita Sara. "Dokazala si ono što si htela. Zašto ga ne ostaviti na miru?"
<BR>&nbsp;&nbsp;&nbsp;&nbsp;&nbsp;"Još minut-dva, draga. Još samo jedna ili dve knjige. Sačuvala sam ono najbolje za kraj."
<BR>&nbsp;&nbsp;&nbsp;&nbsp;&nbsp;Pod nervoznim pogledima dvojice bibliotekara, Arijana pruži ruku ka polici punoj knjiga pokraj sebe. Neke od tih knjiga bile su neprocenjive vrednosti; bile su okovane gvožđem i imale su, na 'kičmi', po jedan gvozdeni prsten da bi mogle biti lancem vezane za policu. Bibliotekarima se očigledno nije dopadalo da takva blaga pipa neki mutavi varvarin.
<BR>&nbsp;&nbsp;&nbsp;&nbsp;&nbsp;Sari se ovo nije gledalo. Okrete leđa.
<BR>&nbsp;&nbsp;&nbsp;&nbsp;&nbsp;U ostalim delovima Dečjeg odeljenja vladao je mir - ali dece nije bilo. Bili su prisutni samo odrasli. Učenjaci, učitelji i putujući bibliotekari sa celog Nagiba dolazili su ovde da prouče, prepišu i da nose najbolje knjige. Odvlačili su ih iz Biblosa brodićima, zaprežnim kolima ili na tovarnim magarcima, u svoja naselja širom Nagiba. Sara je neko vreme posmatrala jednog crvenog Gheuena kako pažljivo prikuplja teške, mesingom okovane albume koji su potrebni toj živoj vrsti. Pomagala su mu dva lornika osposobljena za posao bibliotečkog pomoćnika i prevrtača strana. Jedan lornik pljesnu i ubi pčelu glačalicu koja je upravo prešla preko dela korice neke knjige. Pčela se trbuhom zaljubljeno trljala o koricu, stvarajući glatku, sjajnu površinu ispod sebe, ali i uništavajući tekst; stigla je da izbriše deo naslova. Niko nije znao zašto su, za koji posao, pčele glačalice bile potrebne drevnim Bujurima, ali današnjim narodima Jijoa samo su dodijavale, i to mnogo.
<BR>&nbsp;&nbsp;&nbsp;&nbsp;&nbsp;Sara je videla iz svake rase ponekog u blizini. Neki od njih bili su prosvetari tvrdo rešeni da ne dozvole da ih neka tamo kriza ili krizica odvrati od njihovog ozbiljnog zadatka - obrazovanja sledećeg pokolenja. Iza Gheuena, jedan ostareli Treki odabirao je knjige koje su naročito obrađivane da bi mogle odoleti tečnostima koje slučajno iscure iz neke nove 'naslage prstenova' - iz nekog Trekija koji je toliko mlad da još ne može da zauzdava svoje izlučevine.
<BR>&nbsp;&nbsp;&nbsp;&nbsp;&nbsp;"Mmmmmm", začu se iza Sare, zvuk ljudski, dubok i tužan, i ona se okrete i vide da Neznanac drži ispred sebe knjigu izduženog oblika, a vrlo tanku, i tako staru da su sve boje na njoj posivele i izbledele. Po natmurenom tamnom licu Neznanca preletala su mnoga osećanja u međusobnoj borbi. Sara nije imala vremena da pročita naslov, samo je videla na korici knjige, na trenutak, nacrtanu crnu mačku, veoma mršavu, sa crvenim i belim prugastim cilindar-šeširom na glavi. Onda, na užas prisutnih bibliotekara, pacijent očajno pritisnu knjigu sebi na prsa i poče se s njome ljuljati napred i nazad, žmureći.
<BR>&nbsp;&nbsp;&nbsp;&nbsp;&nbsp;"Nešto iz njegovog detinjstva, nesumnjivo", glasila je dijagnoza koju izreče Arijana Fu. Ona brzo zapisa nešto u beležnicu. "Bibliografski podaci kažu da je ova knjiga bila veoma popularna kod dece u severozapadnim delovima zemaljske civilizacije skoro neprekidno tokom tri stoleća; prema tome, možemo postaviti pretpostavku kojom bismo odredili njegovo kulturno poreklo."
<BR>&nbsp;&nbsp;&nbsp;&nbsp;&nbsp;"Baš fino. Jesi li završila?" upita Sara zajedljivim tonom.
<BR>&nbsp;&nbsp;&nbsp;&nbsp;&nbsp;"Hm? Pa, valjda jesam, za sad. Ti ga umiri, devojko. Onda ga dovedi opet kod mene. Biću u Salonu za slušanje." To rekavši, Arijana energično klimnu glavom šimpanzi koji je bio zadužen da gura njena kolica.
<BR>&nbsp;&nbsp;&nbsp;&nbsp;&nbsp;Sara ostade sama sa Neznancem, zadužena da ga umiri.
<BR>&nbsp;&nbsp;&nbsp;&nbsp;&nbsp;Mrmljao je nešto sam za sebe, nekoliko reči, ali stalno istih. Nešto što se izmigoljilo iz dubina njegove svesti, na površinu, i pored svih oštećenja koja su se u njegovom mozgu desila. Reči bez smisla, bilo je to nesumnjivo; ali izazvane jakim osećanjima.
<BR>&nbsp;&nbsp;&nbsp;&nbsp;&nbsp;"Rep u džep. Rep u džep", ponavljao je Neznanac, i smejao se tužno. "Rep u džep..."
<BR>&nbsp;&nbsp;&nbsp;&nbsp;&nbsp;Blago ali čvrsto Sara izvuče prastaru knjigu iz njegovih ruku i vrati to bogatstvo nezadovoljnim bibliotekarima. Poče strpljivo ubeđivati ranjenika da ustane, i ovaj to posle nekog vremena učini. U njegovim tamnim očima ostade jad toliko dubok da podseti Saru na njen jad. I ona je izgubila nekoga milog i dragog.
<BR>&nbsp;&nbsp;&nbsp;&nbsp;&nbsp;I on. Ali on je izgubio samo jednu osobu: sebe.
<BR>
<BR>&nbsp;&nbsp;&nbsp;&nbsp;&nbsp;Dva mudraca G'keka čekala su ih kod ulaza u Salon za slušanje. Bili su to oni lekari koji su pregledali Neznanca ubrzo po njegovom pristizanju u Biblos. Jedan od njih ga sad uze za ruku.
<BR>&nbsp;&nbsp;&nbsp;&nbsp;&nbsp;"Mudra Fu želi da ti dođeš u sobu za posmatranje, a to su ne ova nego sledeća vrata", reče mu drugi G'keki i mahnu jednim očnim pipkom prema otvoru koji se nalazio na zidu hodnika, nešto dalje. Neznanac upitno pogleda Saru, a ona mu klimnu glavom, trudeći se da izgleda ohrabrujuće. Osetila se još gore videći njegovu reakciju: osmeh pun poverenja. Odvedoše ga.
<BR>&nbsp;&nbsp;&nbsp;&nbsp;&nbsp;Sara uđe sama u Salon za slušanje. Na zidu su bila dva velika kružna prozora od divno izlivenog stakla, sa osobenom odlomljenom 'peteljkom' na sredini; kroz te prozore sasvim je dobro videla susednu prostoriju, slabo osvetljenu, i u njoj Neznanca. Ta dvojica doktora G'kekija doveli su ga da sedne pred jedan veliki sanduk koji je sa strane, gde je virila osovina, imao veliku polugu što se završavala poprečnom ručkom za obrtanje, a odozgo jedan veliki povijeni šuplji 'rog', to jest trubu.
<BR>&nbsp;&nbsp;&nbsp;&nbsp;&nbsp;"Uđi, devojčice. I zatvori vrata, molim te."
<BR>&nbsp;&nbsp;&nbsp;&nbsp;&nbsp;Tek posle nekoliko dura, Sarine oči su se privikle na polumrak, i ona vide ko sedi sa Arijanom. Ali do tad je već bilo prekasno za bežanje.
<BR>&nbsp;&nbsp;&nbsp;&nbsp;&nbsp;Cela družina koja je sa njom krenula iz grada Tareka bila je tu; kao i dva ljudska bića u odeždi učenjaka. Ulgor i Blejd imali su razloga da budu tu, naravno. Blejd je pomagao u spasavanju Neznanca iz močvare, a Ulgor je bila počasni delegat sela Dolo. Čak je i Jop imao nekakvo službeno opravdanje za svoju prisutnost ovde. Ali zašto je Jomah tu; zašto Kurt eksplozer? Očigledno su došli nekim tajnim eksplozerskim poslom iz Tareka. Sada su ta dvojica, dečak i starac, gledali šta se u prostoriji događa, ćutke, ali sa napetošću osobenom za njihov posao i porodicu.
<BR>&nbsp;&nbsp;&nbsp;&nbsp;&nbsp;Ljudski učenjaci okrenuše se ka njoj.
<BR>&nbsp;&nbsp;&nbsp;&nbsp;&nbsp;Boner i Tein - a upravo njih dvojicu se nadala da izbegne tokom ove posete.
<BR>&nbsp;&nbsp;&nbsp;&nbsp;&nbsp;Obojica ustadoše.
<BR>&nbsp;&nbsp;&nbsp;&nbsp;&nbsp;Sara je oklevala, zatim se naklonila duboko, do struka. "Majstori."
<BR>&nbsp;&nbsp;&nbsp;&nbsp;&nbsp;"Draga Sara", uzdahnu Boner, topolog. Jedan deo kose sa glave već odavno je izgubio. Nasloni se na štap, jače nego što je činio kad ga je poslednji put videla. "Koliko si nam nedostajala u ovim prašnjavim hodnicima."
<BR>&nbsp;&nbsp;&nbsp;&nbsp;&nbsp;"A i vi ste nedostajali meni, majstori", reče Sara, i sama iznenađena da to jeste tako. Možda je, ošamućena Jošuovom smrću, zatvorila u sebi ne samo loše, nego i mnoge dobre uspomene. Toplina šake koju je stari mudrac stisnuo oko njene mišice sada ju je podsetila na mnoge njihove zajedničke šetnje, na rasprave o arkanskim temama, o 'čistim oblicima' koji se mogu matematički opisati, ali se nikad ne mogu u stvarnosti naći.
<BR>&nbsp;&nbsp;&nbsp;&nbsp;&nbsp;"Molim te, nemoj me više nazivati majstorom, jer i sama si sada to, ili bi trebalo uskoro da postaneš", reče on. "Hodi, sedi između nas, kao u starim vremenima."
<BR>&nbsp;&nbsp;&nbsp;&nbsp;&nbsp;To malčice previše podseća na stara vremena, zaključi Sara, ukrštajući pogled sa drugim mudracem matematike. Bio je to visoki, srebrnokosi majstor algebre; činilo se da se nije nimalo izmenio. Zadržao je ono svoje udaljeno, zagonetno držanje. Tein klimnu glavom i reče njeno ime, onda opet sede licem okrenut ka prozorima. Tipično za njega: seo je tako da bude krajnje udaljen od ne-ljudskih bića u sobi.
<BR>&nbsp;&nbsp;&nbsp;&nbsp;&nbsp;Nije to bila retkost, osobena samo za mudraca Teina; u prisustvu ne-ljudskih naroda Jijoa, i neki drugi ljudski mudraci osećali su se nelagodno. U svakoj rasi postojala je po jedna takva manjina, podložna toj 'rasističkoj' reakciji, duboko ukorenjenoj u prastarim težnjama. Bitno je bilo koliko si uspešan u savladavanju toga. Tein je bio nepogrešivo učtiv u ophođenju prema Urima i G'kekima, nastavnicima koji su dolazili da se posavetuju sa njim o binomnoj teoremi. S obzirom na taj hendikep, mudracu je baš dobro došlo što je po prirodi svog posla bio upućen na usamljenički, povučen život... kakvim je i Sara mislila da će živeti. Mislila i verovala, sve...
<BR>&nbsp;&nbsp;&nbsp;&nbsp;&nbsp;- dok nije došao u posetu jedan knjigovezac i, mimo običaja, zaprosio baš nju, i ispunio Sarino srce neočekivanim mogućnostima;
<BR>&nbsp;&nbsp;&nbsp;&nbsp;&nbsp;- dok ona nije svojim kolegama hrabro saopštila odluku da svoje studije preusmeri na jezike, što su ponajmanje očekivali;
<BR>&nbsp;&nbsp;&nbsp;&nbsp;&nbsp;- dok se Jošu nije razboleo od biber-boginja koje su tada harale dolinom Bibura, kao kuga koja užasavajućom brzinom odnese čoveka; onda je Sara morala gledati kako jedna druga žena obavlja obrede tugovanja za pokojnikom, a dok je gledala, dobro je znala da svi gledaju u nju, motre kako će se držati;
<BR>&nbsp;&nbsp;&nbsp;&nbsp;&nbsp;- dok nije, posle sahrane Jošua, ovaj isti mudrac, Tein, njoj prišao, ponašajući se kruto i formalno, i obnovio svoju raniju bračnu ponudu;
<BR>&nbsp;&nbsp;&nbsp;&nbsp;&nbsp;- dok ona nije istrčala napolje, pokupila svoje stvari i u jednom zamahu bukvalno pobegla iz Biblosa, u svoju kućicu na drvetu, odakle je mogla gledati veliku branu kraj koje je rođena.
<BR>&nbsp;&nbsp;&nbsp;&nbsp;&nbsp;Sad sve kao da je opisalo puni krug i vratilo se na početak. Kad je, kao tinejdžerka, prvi put došla u Biblos i videla Teina, on je izgledao tako strogo lep, kao svetac-isposnik, pa još onako visok... upečatljiva pojava, sa kojom se ništa drugo nije moglo uporediti. Ipak, u međuvremenu se izmenilo štošta u njoj. Sve se izmenilo.
<BR>&nbsp;&nbsp;&nbsp;&nbsp;&nbsp;Sledećeg trena Teinovo aristokratsko držanje se raspade u param-parčad, on opsova i pljesnu se šakom jako po vratu, pogleda u dlan i namršti se razočarano. Sara baci pogled ka Boneru, koji prošaputa: "Papagaj-krpelji. Toliko smetaju. Ako ti se jedan takav uvuče u uho, neka ti je Ifni na pomoći. Ja sam sve čuo duplo, dok Vordžin nije uspeo da izvuče tu prokletu stvar iz mog uha."
<BR>&nbsp;&nbsp;&nbsp;&nbsp;&nbsp;Arijana Fu naglašeno pročisti grlo i privuče pažnju svih njih ka sebi, ka prednjem delu prostorije. "Ja sam već objasnila svima prisutnima, Saro, moje uverenje da je Neznanac čovek sa zvezda. Dalja istraživanja osvetlila su prirodu njegovih povreda."
<BR>&nbsp;&nbsp;&nbsp;&nbsp;&nbsp;Njen šimp-pomoćnik dodade joj nekoliko listova hartije. Bile su to fotokopije, ali urađene na brzinu, ručnim obrtanjem mašinerije, tako da je na njima ostalo mnogo neželjenih crnih linija. Ipak se dobro videlo da je to stilizovan crtež čovekove glave iz profila, sa natpisima i strelicama uperenim prema raznim delovima. Sara poče čitati te natpise. Reči su joj bile većinom sasvim nerazumljive, ali takve da bi se Lark verovatno u njima snašao.
<BR>&nbsp;&nbsp;&nbsp;&nbsp;&nbsp;"Setila sam se da sam jednom čitala o ovome, a bilo je i sreće, pa sam brzo našla tu referencu. Po svemu sudeći, u vreme kad su naši preci polazili sa Zemlje, tamo su vršeni opiti čiji je cilj bio da se kompjuteri i živi ljudski mozgovi neposredno uključuju jedni u druge."
<BR>&nbsp;&nbsp;&nbsp;&nbsp;&nbsp;Sara začu šištanje puno strahopoštovanja, negde u zadnjem delu prostorije. Za mnoge pripadnike jijoanskih šest naroda, angliska reč kompjuter imala je i danas prizvuk vračanja. Posade svih šunjalačkih brodova koji su stigli na Jijo rastopile su sve svoje digitalne računske sprave, pa i one najmanje, a tek onda potopile svoje zvezdane krstarice u dubinu Midena. Nijedna druga vrsta imovine ne bi tako lako odala prisutnost ilegalnog razuma na zabranjenom svetu.
<BR>&nbsp;&nbsp;&nbsp;&nbsp;&nbsp;Sara je svojevremeno pročitala nekoliko živopisnih priča iz zemaljskih dana, gde je autor opisivao spoj ljudskog uma sa elektronskim i na tome gradio pripovedanje. Uvek je smatrala da je to samo metaforično, kao ona priča o ljudima koji voskom prilepe ptičja pera na ruke, pa lete. Ali Arijana je ovo rekla sasvim ozbiljno i bukvalno.
<BR>&nbsp;&nbsp;&nbsp;&nbsp;&nbsp;"Ova ilustracija prikazuje neke od moždanih područja koja su bila predlagana za neuralno-elektronske spojeve u vreme kad su naši preci polazili", nastavi Arijana. "Istraživanja su sigurno nešto i napredovala u ovih tri stotine godina proteklih od tad. Uistinu verujem da je Neznanac imao u svojoj glavi jedan takav aparat: utikač koji mu je dozvoljavao da uspostavi misaonu vezu sa računskim i drugim mašinama. Utikač mu je bio ugrađen tačno iznad levog uha."
<BR>&nbsp;&nbsp;&nbsp;&nbsp;&nbsp;Sad je bio red na Saru da zapanjeno i šumno uvuče vazduh. "Pa, to bi značilo da njegova..."
<BR>&nbsp;&nbsp;&nbsp;&nbsp;&nbsp;Arijana diže jednu šaku. "Možemo sa velikim stupnjem pouzdanja pretpostaviti da su opekotine i manje povrede na njegovom telu nastale kad mu se brod srušio u Večitu močvaru, nedaleko od mesta gde su ga Sara i njeni prijatelji pronašli. Avaj, njegovo čudesno izbavljenje iz ognjene smrti pokvareno je samo jednom, ali velikom nesrećom: taj utikač mu je silovito istrgnut iz glave, pri čemu je otkinut i jedan deo mozga, i to levog temporalnog režnja. Nema potrebe da dodam da je taj deo ljudskog mozga najbliže vezan sa govorom."
<BR>&nbsp;&nbsp;&nbsp;&nbsp;&nbsp;Sara je mogla samo da trepće. Kroz staklo je videla čoveka o kome je Arijana govorila. On je, očiju zainteresovanih i sjajnih, gledao kako doktori G'keki pripremaju svoj aparat.
<BR>&nbsp;&nbsp;&nbsp;&nbsp;&nbsp;"Ja bih pomislio da bi ga takva ozleda morala ubiti", reče Boner, saževši svoje, ali i njeno iznenađenje.
<BR>&nbsp;&nbsp;&nbsp;&nbsp;&nbsp;"Tako je, i njegov oporavak je, možemo reći, zaista nešto izuzetno. Da nije odrastao i da nije muškarac, dva činioca koji daju krutu sinapsnu strukturu, onda bi on mogao, možda, uzgajiti u sebi novu govornu sposobnost, u desnom temporalnom režnju koji je kod njih normalno u polusnu; to se dogodi kod izvesnog broja žena i dece sa oštećenjima levog temporalnog režnja. Kako stvari stoje, postoji ipak jedna moguć..." Ona zastade, videći da su se stabljike sa očima zatalasale u susednoj prostoriji.
<BR>&nbsp;&nbsp;&nbsp;&nbsp;&nbsp;"Vidim da su naši dobri lekari spremni. Pogledajmo kako će to tamo ići."
<BR>&nbsp;&nbsp;&nbsp;&nbsp;&nbsp;Arijana se dokotrlja do bližeg prozora i otvori ispod njega otvor za slušanje. Približno u istom trenutku Sara oseti jak, oštar bol na butini, a Ten se opet pljesnu šakom jako po vratu. "Prokleta gamad!" progunđa on i pogleda postrance u Saru. "Stvari ovde u poslednje vreme odlaze do vraga, i to na više načina."
<BR>&nbsp;&nbsp;&nbsp;&nbsp;&nbsp;Stari, dobri, veseli Tein, pomisli ona, suzbijajući želju da se i sama protrlja po vratu. Papagaj-krpelji su po pravilu bezopasni; predstavljaju još jedan tajanstveni zaostatak iz vremena Bujura. Kome normalnom treba 'simbioza' sa stvorenjem koje se priključi na tvoje krvne sudove, a zauzvrat ponavlja, po jedanput, svaki zvuk koji čuješ? Bujuri su svakako bili veoma čudni stvorovi.
<BR>&nbsp;&nbsp;&nbsp;&nbsp;&nbsp;U susednoj sobi jedan od lekara G'kekija otvori neki veliki album u čijim su debelim 'stranicama' od papira bili pridržani tanki crni diskovi, ukupno nekoliko desetina njih. Pokretima veoma obazrivim, lekar izvadi jedan disk i položi ga na okruglu platformu koja poče da se okreće.
<BR>&nbsp;&nbsp;&nbsp;&nbsp;&nbsp;"Elenentarna sprava sa oprugom", reče Ulgor. "Lako se pravi od otpadnog gvožđa i konada bua."
<BR>&nbsp;&nbsp;&nbsp;&nbsp;&nbsp;"Primitivan, ali upotrebljiv analogni sistem za čuvanje i reprodukciju zvuka", razjasni Tein.
<BR>&nbsp;&nbsp;&nbsp;&nbsp;&nbsp;"Bezbedno nedigitalan", dodade Boner.
<BR>&nbsp;&nbsp;&nbsp;&nbsp;&nbsp;"Jesssste", zašišta plavi Gheuen, Blejd, potvrđujući da je saglasan. "Pričaju mi da se sa toga može čuti nekakva, navodno, muzika."
<BR>&nbsp;&nbsp;&nbsp;&nbsp;&nbsp;G'kečki doktor obazrivo spusti jedan bambusov okvir; tanki stilus dodirnu ivicu crnog diska koji se vrteo. Skoro istog trenutka, tihi zvuci neke melodije počeše da se izvijaju setno iz velike krive 'trube' na tom aparatu. Muzika čudna, limenog zvuka, praćena tihim krckanjem i pucketanjem. Ali od tih zvukova Saru počeše da golicaju korenovi kose.
<BR>&nbsp;&nbsp;&nbsp;&nbsp;&nbsp;"Ti diskovi su originali", reče Arijana Fu. "Izlivali su ih, pomoću kalupa, članovi posade 'Kivota' u vreme kad su započeli i Veliko štampanje. Danas je samo vrlo malom broju stručnjaka dozvoljeno da ih puštaju. Zemaljske muzičke vrste nisu popularne u današnjoj Zajednici, ali ja se nadam da će se dopasti našem Neznancu."
<BR>&nbsp;&nbsp;&nbsp;&nbsp;&nbsp;Sara je već ranije čula da postoji ova sprava koja svira pomoću diskova. Ali izgledalo je bizarno slušati muziku kad se nigde ne vidi nijedan živi izvođač. A još bizarnija bila je ta muzika sama, jer zvučala je različito od svega što je Sara ikad čula. Začas je, doduše, prepoznala neke instrumente - violine, bubnjeve, trube. To je i mogla da očekuje, zato što su Zemljani doneli na Jijo gudačke i duvačke instrumente, do tada nepoznate ovim narodima. Ali su note bile neobično raspoređene, a Sara ubrzo shvati u čemu se ta neobičnost sastoji. Muzika je bila avetinjski pravilna, ravnomerna.
<BR>&nbsp;&nbsp;&nbsp;&nbsp;&nbsp;U modernom jijoanskom sekstetu moralo je biti šest solista koji sviraju svaki nešto svoje, kako mu padne na pamet, ali se ipak spontano uklapaju jedan s drugim. Polovina uzbuđenja dolazila je od iščekivanja srećnih, nepredvidljivih stapanja u harmoniju, što je uvek brzo i prolazilo, nestajalo, i po tome mnogo nalikovalo na sam život. Nikada i nikako se nije smelo dogoditi da dva izvođenja budu jednaka.
<BR>&nbsp;&nbsp;&nbsp;&nbsp;&nbsp;Ali ovo je muzika čisto ljudska, pomisli Sara. Složeni akordi namotavali su se i vrteli u nizovima, a nizovi su se ponavljali sasvim odmereno i disciplinovano.
<BR>&nbsp;&nbsp;&nbsp;&nbsp;&nbsp;Kao u nauci, pomisli Sara: traži se proverivost i potvrdivost.
<BR>&nbsp;&nbsp;&nbsp;&nbsp;&nbsp;Ona pogleda ostale. Ulgor je slušala očarano, uz male trzaje u svom svežnju prstiju na levoj ruci - onom koji služi za stvaranje nota na violusu. Blejd se zbunjeno njihao celim svojim teškim, oklopljenim telom, a mladi Jomah, koji je sedeo do svog ujaka, vidno se dosađivao zbog svega ovoga. Ujak nije reagovao uopšte.
<BR>&nbsp;&nbsp;&nbsp;&nbsp;&nbsp;Iako nikada nije čula nešto ovako, Sari se učini da joj je odnekud dobro poznat ovaj uredan, pravilno ponavljan, harnomični tok. Ove note su kao... integrali. Ove muzičke fraze su kao geometrijske figure.
<BR>&nbsp;&nbsp;&nbsp;&nbsp;&nbsp;Zar je potreban bolji dokaz da je muzika slična matematici? - pomisli ona.
<BR>&nbsp;&nbsp;&nbsp;&nbsp;&nbsp;Reagovao je i Neznanac, itekako. Sedeći, nagnuo se veoma napred; zacrveneo se u licu; žmirkao je, oči su mu svetlucale, jasno se videlo da je prepoznao ovu muziku. Sara u sebi oseti talas zabrinutosti. Ako bude još mnogo emocionalnih potresa, ovaj izmučeni jadnik mogao bi doživeti neku vrstu sloma.
<BR>&nbsp;&nbsp;&nbsp;&nbsp;&nbsp;"Arijana, da li sve ovo vodi ka nečemu?" upita ona.
<BR>&nbsp;&nbsp;&nbsp;&nbsp;&nbsp;"Vodiće, kroz minut-dva, Saro." Mudrica još jednom podiže šaku. "Ovo je bila samo uvertira. Sad dolazi onaj deo koji nas zanima."
<BR>&nbsp;&nbsp;&nbsp;&nbsp;&nbsp;A otkud ona to zna? - zapita se Sara. Arijanino eklektičko znanje obuhvatalo je, očigledno, i opskurne umetnosti iz drevne prošlosti.
<BR>&nbsp;&nbsp;&nbsp;&nbsp;&nbsp;I zaista, kroz nekoliko trenutaka instrumentalni deo dođe do kreščenda i zastade. Pojavi se novi element - nepogrešivo prepoznatljivi ljudski glasovi. Sara nije uspela da razume prvih nekoliko stihova. Nagnu se napred. Reči su bile čudnovato naglašene.
<BR>
<BR>&nbsp;&nbsp;&nbsp;&nbsp;&nbsp;On je bio pirat šegrt
<BR>&nbsp;&nbsp;&nbsp;&nbsp;&nbsp;ali sada više nije
<BR>&nbsp;&nbsp;&nbsp;&nbsp;&nbsp;jake ruke, oštra oka
<BR>&nbsp;&nbsp;&nbsp;&nbsp;&nbsp;može zastavu da vije.
<BR>
<BR>&nbsp;&nbsp;&nbsp;&nbsp;&nbsp;Dejstvo ove strofe na Neznanca bilo je vrlo jako. On skoči na noge. Sav se tresao. Osećanje koje se razlilo njegovim licem bilo je ne samo prepoznavanje nego i radost.
<BR>&nbsp;&nbsp;&nbsp;&nbsp;&nbsp;Onda - zapanjen i sam, ništa manje nego Sara - on otvori usta i zapeva iz sveg glasa.
<BR>
<BR>&nbsp;&nbsp;&nbsp;&nbsp;&nbsp;Toči, toči vino naše,
<BR>&nbsp;&nbsp;&nbsp;&nbsp;&nbsp;puni, puni ove čaše.
<BR>&nbsp;&nbsp;&nbsp;&nbsp;&nbsp;Postao je pravi pirat,
<BR>&nbsp;&nbsp;&nbsp;&nbsp;&nbsp;može svaku lađu dirat.
<BR>
<BR>&nbsp;&nbsp;&nbsp;&nbsp;&nbsp;Ustade i Sara, gledajući netremice, zaprepašćena. Arijana Fu povika zadovoljno.
<BR>&nbsp;&nbsp;&nbsp;&nbsp;&nbsp;"Aha! Pogodak! Iz prve! Imali smo naznaku o kulturološkoj pripadnosti, ali, iskreno, mislili smo da će trebati mnogo pesama dok jedna najzad ne 'upali'."
<BR>&nbsp;&nbsp;&nbsp;&nbsp;&nbsp;"Ali sa takvim oštećenjem mozga..." reče Tain. "Zar nisi rekla da..."
<BR>&nbsp;&nbsp;&nbsp;&nbsp;&nbsp;"Dabome", ubaci Boner. "Ako on ne može da govori, kako može da peva?"
<BR>&nbsp;&nbsp;&nbsp;&nbsp;&nbsp;"A, to." Arijana ovo čudo odbaci jednim lakim odmahivanjem ruke. "Drugačija funkcija. Drugo područje mozga. Ima presedana za to, u medicinskoj literaturi. Kažu mi da je to opaženo čak i ovde, na Jijou, dva-tri puta.
<BR>&nbsp;&nbsp;&nbsp;&nbsp;&nbsp;"Ono što mene čudi jeste istrajnost kulturološkog obrasca, koja je ovde ispoljena. Tri stotine godina je prošlo. Moglo bi se očekivati da galaktički uticaji nadvladaju sve zemaljske..." Starica zaćuta, uviđajući da se raspričala o nečemu što je, ipak, tangenta na sadašnje događaje. "Nije bitno. Bitno je da je naš vanplanetni posetilac našao, čini se, posle toliko nevolja, bar jedan način da opšti!"
<BR>&nbsp;&nbsp;&nbsp;&nbsp;&nbsp;U polumraku se sasvim jasno video Arijanin osmeh: vrlo širok, bez imalo skromnosti.
<BR>&nbsp;&nbsp;&nbsp;&nbsp;&nbsp;Sara dodirnu vrhovima prstiju staklo, oseti da ta prohladna glatkost pomalo vibrira zbog pesme i muzike s one strane. Tamo se ritam usporio, a melodija znatno izmenila, ali su tema i raspored stihova ostali isti.
<BR>&nbsp;&nbsp;&nbsp;&nbsp;&nbsp;Ona sklopi oči. Slušala je kako Neznanac peva dalje, iz sveg glasa, i čak prestiže glasove sa diska, u silnoj žurbi da najzad i njegov glas neko čuje.
<BR>
<BR>&nbsp;&nbsp;&nbsp;&nbsp;&nbsp;Svet je kvaran, svet je truo
<BR>&nbsp;&nbsp;&nbsp;&nbsp;&nbsp;za poštenje nije čuo.
<BR>&nbsp;&nbsp;&nbsp;&nbsp;&nbsp;Svako drpa svako krade
<BR>&nbsp;&nbsp;&nbsp;&nbsp;&nbsp;to gusari isto rade.
</P></TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
