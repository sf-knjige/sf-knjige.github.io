<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Svi ostali spavaju. Pozni je čas, ali ja hitam da sve ovo zabeležim, jer stvari će se možda uskomešati, pa ne znam kad ću imati sledeću priliku.
<BR>&nbsp;&nbsp;&nbsp;&nbsp;&nbsp;Sutra krećemo na povratnu vožnju, niz planinu, natovareni svakojakom opremom koju smo dobili na pozajmicu od Urijel kovačice - takvom gomilom stvari, toliko dobrih, da nam se čini da su oni naši prvobitni planovi bili glupi.
<BR>&nbsp;&nbsp;&nbsp;&nbsp;&nbsp;Nezamislivo, pa mi smo hteli da poverimo svoj život opremi koju smo sami bili sklepali!
<BR>&nbsp;&nbsp;&nbsp;&nbsp;&nbsp;Urijel je već poslala poruke našim roditeljima, kaligrafski napisane na teškom papiru proizvedenom od krpa, zapečaćene njenim znakom, a ona je jedan od mudraca Zajednice. Prema tome, ni Hakicin narod ni moj ne mogu sad praktično ništa da učine da nas zaustave.
<BR>&nbsp;&nbsp;&nbsp;&nbsp;&nbsp;Ipak, kad sam saznao da je to tako, nisam se osobito oduševio zbog predstojećeg susreta sa našima. Šta čovek da im kaže, licem u lice? "Zdravo, ćale! Biće isto kao 'Dvadeset hiljada milja pod morima'. Sećaš se kako si mi čitao tu knjigu kad sam bio mali?"
<BR>&nbsp;&nbsp;&nbsp;&nbsp;&nbsp;Prisećam se ja kako se ta priča završila za podmorničku posadu kapetana Nema, i jasno mi je zašto je Joug-Vajuo nezadovoljan mojim ponašanjem. Smeta mu što sam toliko sklon da se smucam. Ako bude počeo da se sa mnom raspravlja o ovome, prebaciću se na neki drugi jezik, ne angliski, da bih pokazao da sam zaista razmislio o celoj stvari iz nekoliko različitih uglova. Ovo putovanje nije samo prolazna dečija opsednutost. Ovo je nešto od velikog značaja za naše selo i našu rasu. Ja i ostali izmenićemo dalji tok istorije. Značajno je da jedan Huniš učestvuje u svemu, od prve zamisli, pa do polaska, i najzad do prisećanja kako je bilo.
<BR>
<BR>&nbsp;&nbsp;&nbsp;&nbsp;&nbsp;Kad je donela odluku, Urijel je zaista pokrenula mnogo štošta. Pošto je mali Ziz vlenovan, te iste večeri poneo ga je naš Štipko niz planinu, u svoje matično leglo, da se taj mladunac Trekija navikava na vodu u plimnim barama južno od Vufona. Štipko će, na osnovu ovlašćenja Kovačnice, unajmiti nekoliko svojih rođaka crvene ljušture da odvuku drveno korito našeg batiskafčića sve do zakazane tečke sastanka, dole, blizu Procepa. Svi mi ostali doći ćemo do tog mesta kopnenim putem, vozićemo se na kolima sa opremom.
<BR>&nbsp;&nbsp;&nbsp;&nbsp;&nbsp;Probna ronjenja počinju kroz samo četiri dana!
<BR>&nbsp;&nbsp;&nbsp;&nbsp;&nbsp;Izbor mesta za ronjenje bio je od životne važnosti. Postoji samo jedno mesto gde se midenski rov sa veoma dubokom vodom probio sasvim blizu obale. Na tom mestu kao da je neko zasekao džinovskom sekirom u obalu, ispod vode. Tu postoji podvodni kanjon, vrlo dubok, zupčast, u neposrednoj blizini stene Terminus. Mi ćemo visiti okačeni o jedan kran koji će biti na jednom stenovitom ispustu litice, tako da čak nećemo morati ni da iznajmimo brod.
<BR>&nbsp;&nbsp;&nbsp;&nbsp;&nbsp;Olakšanje je što je, konačno, doneta odluka. Čak i Hak priznaje da je kocka bačena, i prihvata svoju sudbinu; njeno 'sleganje ramenima' sastoji se u tome što trlja jednu očnu stabljiku o drugu.
<BR>&nbsp;&nbsp;&nbsp;&nbsp;&nbsp;"Bar ćemo biti na samoj granici, gde sam ja ionako htela da budem", reče ona. "Kad završimo, Urijel će biti naš dužnik. Moraće nam napisati odobrenje da pređemo granicu i istražimo neke bujurske ruševine."
<BR>&nbsp;&nbsp;&nbsp;&nbsp;&nbsp;Postoji jedna angliska reč, 'upornost', koja na galaktičkom šestom dobija značenje 'tvrdoglavost, zadrtost'. To je jedan od razloga zbog kojih ljudski govor najbolje opisuje moju drugaricu Hak.
<BR>&nbsp;&nbsp;&nbsp;&nbsp;&nbsp;Svi mi, pa i Ur-rona, poprilično smo iznenađeni obimom troškova u koje se Urijel sada upušta da bi pomogla našu 'malu pustolovinu'. Pričali smo o ovoj nagloj navali dobrote, tokom naše poslednje noći na planini Guen, kad smo, posle celog dugog dana provedenog u pakovanju sanduka i pregledanju spiskova opreme, čekali da se sve fabričke delatnosti stišaju da bi se moglo i spavati.
<BR>&nbsp;&nbsp;&nbsp;&nbsp;&nbsp;"To sigurno ina neke veze sa zvezdanin vrodovina", rekla je tad Ur-rona, dižući njušku sa slame njene palete za spavanje.
<BR>&nbsp;&nbsp;&nbsp;&nbsp;&nbsp;Hakica je okrenula dve stabljike sa očima prema Ur-roni; jednu stabljiku ostavila je uperenu na njen mnogo čitani primerak romana Dvorac lorda Valentina. Zastenjala je. "Ne opet to! Kakve bi veze, zaboga, moglo naše glupo putovanjce pod vodu imati sa dolaskom galaktičkih krstarica na Jijo? Zar ne smatraš da bi Urijel trebalo da se pozabavi nečim važnijim?"
<BR>&nbsp;&nbsp;&nbsp;&nbsp;&nbsp;"Ali Gifz je rekao, pre sano nedelju dana..."
<BR>&nbsp;&nbsp;&nbsp;&nbsp;&nbsp;"Zašto ne priznaš da si pogrešno čula Gifza? Pitali smo ga opet, danas, i taj Treki se ne seća da je video ijedan svemirski brod."
<BR>&nbsp;&nbsp;&nbsp;&nbsp;&nbsp;"Ne taj Treki", glasila je ispravka, s moje strane. "Mi nismo stigli ništa da pitamo Gifza, pre nego što se njemu dogodilo vlenovanje. Tek je Tjug rekao da se ne seća."
<BR>&nbsp;&nbsp;&nbsp;&nbsp;&nbsp;"Tjug ili Gibz. Ne može ta razlika biti velika. Ne bi jedan Treki mogao tako nešto zaboraviti, pa ni u postvlenovnom razdoblju!"
<BR>&nbsp;&nbsp;&nbsp;&nbsp;&nbsp;Ja u to nisam bio baš siguran. Koliko su meni pričali, trekijevski vosak pamćenja može biti mnogo čudna stvar.
<BR>&nbsp;&nbsp;&nbsp;&nbsp;&nbsp;Ali, kad pomislim, ja nikad ni u šta nisam baš siguran, dok je, za razliku od toga, Hak uvek u sve sigurna.
<BR>&nbsp;&nbsp;&nbsp;&nbsp;&nbsp;Naravno, još jednu osobu smo mogli pitati, ali toliko je posla bilo oko pakovanja opreme i proučavanja planova, da nismo stigli. Imam utisak da nas je vatrena stara gazdarica ove kovačnice toliko zasenila da nismo ni poželeli da je pitamo. Ili je bolja reč za to: zastrašila. Nisam siguran, ovo pišem pri svetlosti jedne sveće, nije mi pri ruci onaj moj rečnik, onako zgodan. Tokom poslednjih nekoliko dana, Urijel je galopom odlazila sa svojih normalnih dužnosti, da bi razgovarala sa ljudima koji su joj dolazili u goste, i da bi sređivala svoju dragocenu dvoranu sa diskovima; a nas je naprosto potapala sve novim i novim pojedinostima na koje ni pomislili nismo tokom onolikih meseci planiranja naše podmorske pustolovine - putovanja za koje niko od nas nije verovao da ćemo ga stvarno izvesti. U tolikoj jurnjavi nekako nije bilo vremena da se postavljaju druga pitanja. Ili je, možda, Urijel nama nekako utuvila u glavu da treba da gledamo svoja posla, a ne da pitamo svašta.
<BR>&nbsp;&nbsp;&nbsp;&nbsp;&nbsp;U jednom trenutku ja sam ipak pokušao da pitam o mnogobrojnim promenama koje je ona unela u naš plan.
<BR>&nbsp;&nbsp;&nbsp;&nbsp;&nbsp;"Naš je plan uvek bio da počnemo tako što bismo istražili plićake blizu našeg grada. Posle bismo preuredili batiskaf i uneli novu opremu, pa tek onda pokušali da ronimo, vezani za neki brod, u dublju vodu. Možda deset ili dvadeset kanapa duboko. Sad si ti rešila da počnemo na trideset!"
<BR>&nbsp;&nbsp;&nbsp;&nbsp;&nbsp;"Trideset kanapa nije tako nnogo", odgovorila je Urijel i prezrivo frknula. "Oh, priznaću da vaš raniji sisten za cirkulaciju vazduha ne vi odoleo ni na trideset. Zato sno ga zanenili voljin, koji nan se našao pri ruci. A i ventili vi van procureli. Ali što se tiče sanog korita, vaš dizajn će poslužiti sasvin dobro."
<BR>&nbsp;&nbsp;&nbsp;&nbsp;&nbsp;Nisam mogao da se ne zapitam: odakle je 'iskočila' sva ta oprema? Nama ni na kraj pameti nije bilo da pravimo, na primer, regulator vazdušnog pritiska. Urijel nam je ukazala na grešku, i baš dobro se 'desilo' da je imala u svojoj fabrici-kovačnici jedan gotov regulator, tačno za tu svrhu predviđen, ručno izrađen. Ali zašto, kako se 'desilo'? Šta će jednoj kovačkoj radionici navrh vulkana jedan takav aparat?
<BR>&nbsp;&nbsp;&nbsp;&nbsp;&nbsp;Hak je priznavala da nam sasvim dobro dođe takva stručna podrška. Ja sam se, međutim, brinuo: cela stvar kao da se počela obavijati velom tajanstvenosti.
<BR>&nbsp;&nbsp;&nbsp;&nbsp;&nbsp;"Sve će viti ovjašnjeno kad stignete na Stenu i kad sve vude sprenno za polazak. Ja ću lično proveriti svu oprenu, a onda ću van ovjasniti šta možete vi da učinite za nene."
<BR>&nbsp;&nbsp;&nbsp;&nbsp;&nbsp;Osim što je svakodnevno silazila u Vufon, Urijel skoro nikad nije izlazila iz svoje kovačnice. A sad hoće da odsustvuje s posla dve nedelje, da bi učestvovala u našoj pustolovini? Nikad u životu nijedna vest nije na mene delovala tako kao ta: veoma umirujuće, pa ipak i veoma zastrašujuće. Možda se tako osetio moj imenjak po nadimku, kad je, istražujući katakombe ispod Dijaspara, naišao na nešto nezamislivo, na tunel koji je vodio sve do dalekog Lisa.
<BR>&nbsp;&nbsp;&nbsp;&nbsp;&nbsp;I tako smo čekali, nas troje, Hak, Ur-rona i ja, sasvim spakovani i spremni da ujutro krenemo u poduhvat koji će nas proslaviti ili ubiti. Ali pre toga smo se naprosto morali pobrinuti o još jednoj stvari. Sačekali smo da se noć sasvim spusti na planinu Guen, da više ne bude nimalo sunčeve svetlosti ni u jednom od stotinu svetlarnika, domišljato postavljenih; da ne ostane ništa što bi se moglo takmičiti sa jezerima lave i užarenim metalom. Kofe za rudu i peći za topljenje su utihnule, trudbenici su ostavili alate. Ubrzo posle večere, odjeknulo je sedam udaraca u gong, poziv urskim radnicima da obave svoje obredno timarenje, a onda da se 'slože' na spavanje.
<BR>&nbsp;&nbsp;&nbsp;&nbsp;&nbsp;Ur-rona nije volela da ustaje i da se kreće u to doba - koja Urkinja to voli? - ali je znala da nema druge mogućnosti. I tako, mi krenusmo 'u koloni po jedan' iz magacinske prostorije koju nam je Urijel bila dodelila kao stan, da ne kažem baraku. Nosili smo fenjere da bismo mogli naći put. Napred je išla Hak, čiji su se točkovi brzo vrteli, noseći je kosom kamenom rampom; dve očne stabljike ispružila je napred. Druga dva njena oka ostala su okrenuta nazad, i činilo se da nekako besno zure u nas pri svakom njenom prolasku ispod svetlarnika, iz kojih su dopirali mlazevi mesečine.
<BR>&nbsp;&nbsp;&nbsp;&nbsp;&nbsp;"Hajte, narode! Šta ste tako džiki spori!"
<BR>&nbsp;&nbsp;&nbsp;&nbsp;&nbsp;Ur-rona progunđa: "A ko je morao da nosi nju preko onih kanenjara, tri dana, kad sno išli da istražujeno pećine Jutira? Još inan ožiljke na vokovima."
<BR>&nbsp;&nbsp;&nbsp;&nbsp;&nbsp;To je malo preterala. Znam ja kako je tvrda urska koža. Pa ipak, Hak kao da je zaboravila taj događaj. Ona se uvek priseća selektivno - seti se samo onog što joj u tom trenutku odgovara.
<BR>&nbsp;&nbsp;&nbsp;&nbsp;&nbsp;Morala je na svakoj raskrsnici da stane i da čeka, hukćući nestrpljivo, da je Ur-rona sustigne i da pokaže put. A put nas je uskoro izveo iz lavirinta podzemnih prolaza na jedan zaravnjeni deo na površini planine, na stazu od drobljene šljake. Taj plato po kome smo se sada kretali izgledao je i danju vrlo tuđinski, ogoljeno, vanjijoanski, ali noću još mnogo više; bilo je prilično sablasno. Kretali smo se po terenu koji je, zapravo, veoma ličio na one slike Zemljinog Meseca koje sam video.
<BR>&nbsp;&nbsp;&nbsp;&nbsp;&nbsp;Govoreći o mesecima, da pomenem da je veliki Loocen ležao nisko na zapadu; najveći od Jijoovih prirodnih satelita, po izgledu dobro znani crveni polumesec. Glavnina njegova sada je bila u senci, tako da nimalo sunčeve svetlosti nije odsijavalo sa hladnih, mrtvih gradova koje su Bujuri ostavili tamo, nedirnute, kao da su hteli da nas začikavaju.
<BR>&nbsp;&nbsp;&nbsp;&nbsp;&nbsp;Zvezde su svetlucale iznad nas kao... pa, pre nego što sam ovo sledeće zapisao, trudio sam se dugo da smislim neko poređenje dostojno knjiga koje sam čitao, ali pisci na staroj Zemlji nikada nisu imali na svom nebu ništa nalik na Maslačkovo jato, skupinu zvezda u obliku divovske lopte sačinjene od hiljada bleštavih tačaka, koja nama zauzima četvrtinu neba. Sada je Maslačkovo jato jednom svojom ivicom dodirivalo južni horizont. Znam da nisu ništa slično imali, jer da su imali, takmičili bi se ko će ga bolje opisati, mnogo puta, na milion raznih načina. Posetioci koji doputuju sa gusto naseljenih severnih delova Nagiba uvek se zaprepaste kad vide Maslačkovo jato u svoj njegovoj slavi. To vam je jedna prednost kad ste provincijalac koji živi na dalekom jugu.
<BR>&nbsp;&nbsp;&nbsp;&nbsp;&nbsp;To je, ujedno, jedan od glavnih razloga što su Urijelini prethodnici sagradili teleskop na ovom mestu, kao i kupolu da bi teleskop bio zaštićen od od kiše i od pepela koji ova stara planina izbacuje u svojim čestim mini erupcijama.
<BR>&nbsp;&nbsp;&nbsp;&nbsp;&nbsp;Ur-rona kaže da postoji samo jedno mesto na planini, a to je ovo, gde opservatorija može biti okružena prohladnim vazduhom koji dolazi sa mora, a ne strujanjima vrelog vazduha koji bi upropastio osmatranja. Verovatno na Nagibu postoje mnogo bolja mesta za opservatorije. Ali ova tačka ima jednu bitnu prednost - Urijel tu stanuje. Ko drugi na ovoj planeti ima dovoljno vremena, bogatstva, a i znanja da se bavi takvim hobijem? Niko, osim možda pojedinih mudraca Velikog Biblosa.
<BR>&nbsp;&nbsp;&nbsp;&nbsp;&nbsp;Teška građevina od šljakoblokova uzdizala se, prividno, pravo u zasenjujuće zvezdano jato; podsetila me je na njušku glavera koji odgriza komad velikog gutšel bisera. Od tog prizora naježile su mi se krljušti na leđima. Naravno, na ovoj visini, bez oblaka na nebu, vazduh je bio poprilično leden.
<BR>&nbsp;&nbsp;&nbsp;&nbsp;&nbsp;Ur-rona zazvižda u znak da nešto nije u redu, i zaustavi se naglo, podgavši oblak prašine; zbog toga i Hak nalete na mene. Hakine oči bile su ispružene u sva četiri pravca; žmirkala je i motrila vrlo budno. Mala Hufu reagovala je tako što je zarila kandže u moje rame, spremna da skoči odatle i napusti nas na prvi znak opasnosti.
<BR>&nbsp;&nbsp;&nbsp;&nbsp;&nbsp;"Šta je!" prošaputao sam ljutito.
<BR>&nbsp;&nbsp;&nbsp;&nbsp;&nbsp;"Krov je otvoren", objasni Ur-rona, prešavši na galaktički drugi. Šiljatom njuškom gladno je njušila vazduh. "Ploveći ležaj sa živon ja čulon nirisa osećan; prena tome teleskop (verovatno) u upotrebi je. Ni sada norano (hitro) na spavanje se vratiti, sumnju ne povuditi."
<BR>&nbsp;&nbsp;&nbsp;&nbsp;&nbsp;"Ma, do vraga", reče Hakica i opsova. "Ja sam za to da se ušunjamo."
<BR>&nbsp;&nbsp;&nbsp;&nbsp;&nbsp;Obe pogledaše mene, da kao treći glasač presudim. Ja slegnuh ramenima, u ljudskom stilu. "Ovde smo. Treba da bar pogledamo."
<BR>&nbsp;&nbsp;&nbsp;&nbsp;&nbsp;Ur-rona poče zavrtati svoj vrat u spiralu nalik na vadičep. Onda frktavo uzdahnu. "U ton slučaju, vudite uvek iza nene. I u nadi Ifninoj uzaludnoj da neprinećeni ostati noženo, tihi vudite!"
<BR>&nbsp;&nbsp;&nbsp;&nbsp;&nbsp;I tako smo prišli kupoli opservatorije sasvim, i videli da je onaj prosečeni deo otvoren i da su uglaste naprave unutra izložene treperavom blistanju nebesa. Staza se završavala pred vratima ulaza u prizemlje opservatorije. Vrata - odškrinuta. Unutra su se videle neke nejasne senke. Hufu je drhtala na mom ramenu, možda od oduševljenog iščekivanja, ili, možda, od straha. Već sam se pokajao što sam je poveo.
<BR>&nbsp;&nbsp;&nbsp;&nbsp;&nbsp;Ur-rona se pretvorila u obris pritisnut uz spoljašnji zid zgrade. Ona polako, krišom, zavuče glavu kroz vrata.
<BR>&nbsp;&nbsp;&nbsp;&nbsp;&nbsp;"Ona je nama izviđač u noći?" gunđala je Hak. "Može li biti išta džikastije? Pa, Uri u mraku vide koliko i glaveri u podne. Trebalo bi da ja idem napred."
<BR>&nbsp;&nbsp;&nbsp;&nbsp;&nbsp;Aha, trebalo bi, pomislih ja, kad bi G'keki umeli da se šunjaju neprimetno. Ali nisam ništa rekao, samo sam se oglasio jednim dubokim mumlanjem da ne bi Hufu skočila sa mene i pobegla.
<BR>&nbsp;&nbsp;&nbsp;&nbsp;&nbsp;Razmahujući nervozno repom, spletenim u pletenice, Ur-rona se uvuče u zgradu prvo celim svojim vratom, a zatim, gipko, i dugačkim telom. Hak pohita za njom; sve četiri stabljike sa očima bile su joj uspravljene i uzdrhtale. Ja sam ušao poslednji, kao 'začelje kolone'. Neprestano sam se osvrtao da proverim da li se neko ne šunja iza nas, mada, naravno, nije bilo razloga za pretpostavku da bi neko to želeo.
<BR>&nbsp;&nbsp;&nbsp;&nbsp;&nbsp;Glavni pod opservatorije izgledao je napušten. Veliki teleskop svetlucao je bledo pod zvezdanom svetlošću. Na obližnjem stolu, iz jednog fenjera pod abažurom padala je slaba crvena svetlost na nebesku kartu pričvršćenu štipaljkama za jednu ploču. Pored toga ležala je beležnica sa mnoštvom matematičkih oznaka, ali i nekih drugih koje nisu bile ni iz jedne poznate azbuke... mada, kad bolje pomislim, možda i nije sasvim tako, neka od tih 'slova' pokazao je možda gospodin Hajnc našem razredu, nadajući se da će barem neko da ispolji neki minimum zanimanja.
<BR>&nbsp;&nbsp;&nbsp;&nbsp;&nbsp;"Čujte i zapazite", reče Ur-rona. "Notor koji ponera teleskop da vi konpenzovao rotaciono kretanje planete Jijo; uključen, još i sad."
<BR>&nbsp;&nbsp;&nbsp;&nbsp;&nbsp;I stvarno, iz oklopa teleskopa čulo se neko potmulo, tiho brujanje nalik na huniško. Štaviše, namirisao sam vrlo slabu prisutnost izduvnog gasa, koji je dopirao iz tog malenog motora sa gorivnom ćelijom. Taj motor bio je još jedna ekstravagancija praktično nepoznata u ostalim delovima Nagiba, ali ovde dopuštena zato što je planina Guen sveto mesto koje će jednog dana svakako izvršiti samoočišćenje, i tada će nestati sve ove igračke, opsene i sujete koje za poštovanje uzvišenosti ne haju. Erupcija, možda sutra, možda kasnije, ali u sledećih stotinak godina svakako.
<BR>&nbsp;&nbsp;&nbsp;&nbsp;&nbsp;"To znači da je teleskop možda i sad uperen u onu tačku koju su gledali pre nego što su otišli!" reče Hak žustro.
<BR>&nbsp;&nbsp;&nbsp;&nbsp;&nbsp;A ko kaže da su otišli? - htedoh ja da pitam. Osvrnuo sam se i video jedna zatvorena vrata oko čijih ivica kao da je curila mutna svetlost. Hak je jurila dalje za svojim mislima.
<BR>&nbsp;&nbsp;&nbsp;&nbsp;&nbsp;"Alvine, podigni me da pogledam!"
<BR>&nbsp;&nbsp;&nbsp;&nbsp;&nbsp;"Hrrrm? Al-li..."
<BR>&nbsp;&nbsp;&nbsp;&nbsp;&nbsp;"Alvine!" Jedan točak mi nagazi na nogu, samo malo, blago, tek kao upozorenje šta me čeka ako ne poslušam.
<BR>&nbsp;&nbsp;&nbsp;&nbsp;&nbsp;"Šta? Da te podignem?" Nisam video nikakvu rampu niti drugo sredstvo pomoću koga bi Hak mogla da se podigne do okulara. Doduše, kod stola je bila i jedna stolica. Šta da se radi, bolje je poslušati Hakicu i obaviti stvar što brže i što tiše nego se upuštati u svađu s njom.
<BR>&nbsp;&nbsp;&nbsp;&nbsp;&nbsp;"Hrrrm... Pa, dobro. Ali da bude tišina, važi?"
<BR>&nbsp;&nbsp;&nbsp;&nbsp;&nbsp;Zakoračio sam iza Hak, čučnuo, poduhvatio obema rukama njenu osovinu, zastenjao i podigao je toliko da je mogla prisloniti jednu očnu stabljiku na okular.
<BR>&nbsp;&nbsp;&nbsp;&nbsp;&nbsp;"Nepomično me drži!" zašišta ona.
<BR>&nbsp;&nbsp;&nbsp;&nbsp;&nbsp;"Pokkk....ššš... pokušavammmm."
<BR>&nbsp;&nbsp;&nbsp;&nbsp;&nbsp;Dopustio sam da se kosti mojih ruku 'smaknu' samo malo, dovoljno da laktovi dospeju u 'zabravljen' položaj; sad su mišići mogli da se odmaraju. To je jedan naš trik na kome nam, koliko čujem, ljudi zavide, zato što bi i najjači od njih morao da drži ovakav teret samo mišićnim naporom. Međutim, Hak se u poslednje vreme prilično ugojila. I uz svu upotrebu trikova, pogurio sam se i jedva sam je držao. Ali kad god ja zastenjem od napora, ona okrene jednu slobodnu očnu stabljiku meni u lice, pa me tim okom pogleda sa daljine od možda jednog pedlja, i to prekorno, kao da smatra da se ja tako oglašavam namerno, samo da bih je nervirao.
<BR>&nbsp;&nbsp;&nbsp;&nbsp;&nbsp;"Pa drži me, Hunčino jedna!... E, dobro, sad vidim... Zvezda kol'ko 'oćeš... i još mnogo zvezda... Ej, pa ovde i nema ničeg osim zvezda!"
<BR>&nbsp;&nbsp;&nbsp;&nbsp;&nbsp;"Hak", promrmljah ja, "da li sam te zamolio da bude tišina?"
<BR>&nbsp;&nbsp;&nbsp;&nbsp;&nbsp;Ur-rona zviždavo uzdahnu. "Naravno da se vide sano zvezde, ti G'kekeštino! Šta si ti nislila, da ćeš ponoću ovog nalog teleskopa noći da prevrojiš prozorčiće na zvezdanon vrodu na orviti? Na toj visini on nora viti sano još jedna treperava tačkica svetlosti. Tačkasti izvor!"
<BR>&nbsp;&nbsp;&nbsp;&nbsp;&nbsp;Bio sam impresioniran. Svi mi znamo da je Ur-rona najbolji mehaničar u našoj družini, ali ko je mogao očekivati da ona poznaje i astronomiju?
<BR>&nbsp;&nbsp;&nbsp;&nbsp;&nbsp;"Nego daj da pogledan i ja. Nožda ću noći da odredin koja zvezda nije zvezda, na osnovu toga što će se nenjati njen položaj u odnosu na druge."
<BR>&nbsp;&nbsp;&nbsp;&nbsp;&nbsp;Hakini točkovi se ljutito zavrteše u vazduhu, ali ona tu ništa nije mogla: niti osporiti opravdanost Ur-roninog zahteva, niti sprečiti mene da je spustim na zemlju. Uspravio sam se, sa olakšanjem, ali i sa pucketanjem izvesnih hrskavičavih delova u mom kosturnom sistemu; a ona se otkotrlja malo dalje, gunđajući. Ur-rona je dovukla stolicu i popela se prednjim kopitima na njen naslon. Tek tako je mogla prisloniti jedno oko na okular teleskopa.
<BR>&nbsp;&nbsp;&nbsp;&nbsp;&nbsp;Nekoliko trenutaka naša urska drugarica je ćutala; onda je 'zacvrkutala' na način koji njima znači uskraćenost. "Ovo su stvarno sano zvezde, koliko ja vidin. Ali naločas san zaboravila da kažen da vi zvezdani vrod, krećući se po orbiti, u roku od samo nekoliko dura norao nestati iz vidnog polja ovog teleskopa, vez ovzira na to što je notor za praćenje uključen."
<BR>&nbsp;&nbsp;&nbsp;&nbsp;&nbsp;"Dobro, znači, to je to", rekoh ja, samo upola razočaran. "Bolje sad da se vratimo..."
<BR>&nbsp;&nbsp;&nbsp;&nbsp;&nbsp;Tad sam primetio da Hak nije tamo gde bi morala biti. Munjevito sam se okrenuo i video da se uputila ka onim osvetljenim vratima!
<BR>&nbsp;&nbsp;&nbsp;&nbsp;&nbsp;"Zar ste zaboravili šta smo rekli?" doviknu nam ona, ubrzavajući kretanje svojih točkova. Mogu reći da se stvarno ustremila ka tim pravougaonim vratima iza kojih je dopiralo malo svetlosti. "Pravi dokazi biće na fotografskim pločama koje je Gibz, što i sami kažete, pominjao. Pa, mi smo se popeli ovamo prvenstveno da bismo te ploče pogledali. Hajde!"
<BR>&nbsp;&nbsp;&nbsp;&nbsp;&nbsp;Priznajem da sam blenuo kao riba izbačena na suvo, a vreća na mom grlu landarala je beskorisno. Za to vreme mala Hufu mi skroz izbode kožu na glavi, spremajući se za skok sa što jačim odrazom. Ur-rona ludo pojuri za Hakicom, misleći da je uhvati za točkove i zaustavi pre nego što bi ova stigla do vrata...
<BR>&nbsp;&nbsp;&nbsp;&nbsp;&nbsp;...koja se najednom otvoriše, kunem se - baš u tom trenu, otkrivajući bolnu blistavost unutrašnje svetlosti i naspram nje ocrtanu ljudsku priliku. Neki čovek omanjeg rasta, uzanih ramena, muškarac, sa oreolom kose koja kao da je gorela u svetlosti nekoliko svetiljki upaljenih u toj sobi. Žmirkajući i podigavši jednu ruku da zaklonim oči, video sam da u prostoriji iza njega postoji nekoliko štafelaja na kojima su karte zvezda, lenjiri i drugi merni instrumenti, kao i glatke staklene ploče. Mnogo drugih takvih ploča ležalo je na policama koje su prekrivale zidove te sobice.
<BR>&nbsp;&nbsp;&nbsp;&nbsp;&nbsp;Hak je zakočila 'u mestu' tako jako da su joj osovine zasijale. Ur-rona umalo da naleti na nju s leđa; ali zakoči i ona. Sve troje ostadosmo kao skamenjeni, uhvaćeni na delu.
<BR>&nbsp;&nbsp;&nbsp;&nbsp;&nbsp;Nije bilo teško pogoditi ko je taj čovek, jer u to vreme samo jedan pripadnik te rase bio je trajno nastanjen na toj planini. Bio je poznat nadaleko i naširoko kao najblistaviji u svojoj vrsti, mudrac čiji um doseže vrlo daleko, čak i za čoveka izuzetno; toliko da bi se možda i Zemljani zadivili, toliko da su njemu poznate mnoge arkanske tajne koje su naši davni preci znali. Čak se i moćna, samouverena Urijel klanjala pred njegovom pameću.
<BR>&nbsp;&nbsp;&nbsp;&nbsp;&nbsp;Kovačica sa planine Guen neće biti nimalo zadovoljna što smo ovako upali kod njega u opservatoriju.
<BR>&nbsp;&nbsp;&nbsp;&nbsp;&nbsp;Mudrac Purofski zurio je u nas nekoliko dugih trenutaka, žmirkajući u mrak izvan svoje sobe, a onda je podigao ruku i pokazao prstom pravo u nas.
<BR>&nbsp;&nbsp;&nbsp;&nbsp;&nbsp;"Vi!" reče on oštro. "Iznenadili ste me."
<BR>&nbsp;&nbsp;&nbsp;&nbsp;&nbsp;Hak se prva pribrala.
<BR>&nbsp;&nbsp;&nbsp;&nbsp;&nbsp;"Hm, pa... mi se izvinjavamo, majstore. Mi smo, ovaj, samo..."
<BR>&nbsp;&nbsp;&nbsp;&nbsp;&nbsp;Ljudsko biće joj upade u reč, ali bez ikakvog znaka ljutnje.
<BR>&nbsp;&nbsp;&nbsp;&nbsp;&nbsp;"Baš dobro što ste tu. Upravo sam hteo da pozvonim da neko dođe. Da li biste, molim vas, odneli ove beleške Urijeli?"
<BR>&nbsp;&nbsp;&nbsp;&nbsp;&nbsp;Pružio je ka nama jedan presavijen svežanj hartija; Hak to uze jednom drhtavom pipak-rukom. Njene stabljike sa očima, napola povučene nazad u glavu, žmirkale su iznenađeno.
<BR>&nbsp;&nbsp;&nbsp;&nbsp;&nbsp;"Ti si dobar momak", reče mudrac njoj, rasejano, i okrete se da se vrati u sobicu. Onda se ipak okrete još jednom ka nama.
<BR>&nbsp;&nbsp;&nbsp;&nbsp;&nbsp;"Ah, da. Zamolio bih da takođe kažete Urijeli da sam sad siguran u ovo. Oba broda su otišla. Ne znam šta je bilo sa onim prvim, većim, jer on se nama na jednom nizu ploča pojavio samo srećnim slučajem, pre nego što je iko znao šta treba tražiti. Tu orbitu ja ne mogu rešiti, ali mislim da je moguće da je sleteo. Ali zato čak i grubim izračunavanjem na osnovu drugog niza slika zaključujemo da je to bio drugi brod, da se upravo spuštao sa orbite i da se nalazio na silaznoj spirali ka Jijou. Ako se pretpostavi da nije bilo kasnijih devijacija niti korekcija, zaključujemo na osnovu takvog kursa da je taj drugi brod morao sleteti znatnom brzinom, pre nekoliko dana, posred planina Rimer."
<BR>&nbsp;&nbsp;&nbsp;&nbsp;&nbsp;Osmehnuo se tužno, ironično.
<BR>&nbsp;&nbsp;&nbsp;&nbsp;&nbsp;"Drugim rečima, upozorenje koje smo poslali onima na Livadi okupljanja verovatno je bilo beskorisno." Purofski umorno protrlja oči i uzdahnu. "Naše kolege na Livadi verovatno već znaju više nego mi o ovim događajima."
<BR>&nbsp;&nbsp;&nbsp;&nbsp;&nbsp;Kunem se da je zvučao više razočarano nego uplašeno, iako je stiglo nešto čega se izgnanici Jijoa užasno plaše već dve hiljade godina.
<BR>&nbsp;&nbsp;&nbsp;&nbsp;&nbsp;Svi mi, pa i mala Hufu, ostali smo nepokretni, zagledani pravo ispred sebe, još dugo pošto nam se taj čovek ponovo zahvalio, okrenuo se i zatvorio vrata za sobom, ostavivši nas same u društvu samo nekoliko miliona zvezda koje su se, kao polenov prah oduvan nad talase nekog svetlucavog okeana, širile iznad naših glava. More tame, za koje smo sada imali iznenadni osećaj da je zastrašujuće blizu.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
