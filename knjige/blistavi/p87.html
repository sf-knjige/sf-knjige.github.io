<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Draga Saro,
<BR>&nbsp;&nbsp;&nbsp;&nbsp;&nbsp;karavanu koji je nosio tvoje pismo bilo je potrebno nešto duže da stigne ovde, zbog problema na ravnicama. Ali kako je divno videti tvoje poznato škrabanje i čuti da si dobro! I Otac, kada si ga poslednji put videla. Ovih dana razloga za osmeh ima zaista malo.
<BR>&nbsp;&nbsp;&nbsp;&nbsp;&nbsp;Završavam ovo u nadi da ću stići da pošaljem po sledećem hrabrom kajak-kuriru koji se uputi niz Bibur. Ako on stigne u Biblos pre tvog odlaska, nadam se da ću te ubediti da ne dođeš ovamo! Stvari su užasno napete. Sećaš li se onih priča koje smo pričali jedan drugom o brani, kod kuće? Pa, ne bih baš spavao u toj sobi na tavanu sada, ako mirišeš moj dim. Molim te, ostani negde na sigurnom dok ne saznamo šta se dešava.
<BR>&nbsp;&nbsp;&nbsp;&nbsp;&nbsp;Kao što si tražila, pažljivo sam se raspitao o tvom tajanstvenom strancu. Očigledno vanjijoanci vrebaju nekoga ili nešto, van njihovog cilja nezakonitog usvajanja jedne vrste, da im bude kandidat za Uzdizanje. Ne mogu dokazati da tvoj ranjeni zagonetni čovek nije predmet njihove potrage, ali kladio bih se da je on u najmanju ruku mali deo te slike.
<BR>&nbsp;&nbsp;&nbsp;&nbsp;&nbsp;Moguće je i da grešim. Ponekad se osećam kao da smo mi kuhinjski mravi koji vire nagore, pokušavajući da se razaberu u ljudskim svađama samo na osnovu kretanja senki iznad.
<BR>&nbsp;&nbsp;&nbsp;&nbsp;&nbsp;Oh, već mogu da zamislim tvoj pogled baš sada! Ne brini, ne odustajem! Štaviše, imam drugačiji odgovor na pitanje koje mi stalno postavljaš... Da, sreo sam jednu devojku. I ne, ne mislim da bi je ti odobrila. Nisam siguran da je ovaj dečko odobrava, takođe.
<BR>
<BR>&nbsp;&nbsp;&nbsp;&nbsp;&nbsp;Smeškajući se ironično, Lark završi prvu stranu pisma i spusti pero. Poče duvati na papir, onda uze prenosivi upijač i povalja ga preko još vlažnih linija mastila. Uze nov list papira iz kožnog portfolija, umoči penkalo u šoljicu mastila i nastavi.
<BR>
<BR>&nbsp;&nbsp;&nbsp;&nbsp;&nbsp;Uz ovu poruku dobićeš i fotokopiju, rađenu na ručnoj mašini, poslednjeg izveštaja koji mudraci šalju širom Zajednice, plus poverljiv dodatak za Arijanu Fu. Saznali smo neke nove stvari, iako za sada ništa što bi moglo da nas uveri da ćemo ostati živi kada se rothenski brod vrati. Blor je ovde, pomagao sam mu da ostvari onu tvoju zamisao, iako vidim moguće opasnosti u tom planu da se, kako si ti preporučila, vanjijoancima pripreti.
<BR>
<BR>&nbsp;&nbsp;&nbsp;&nbsp;&nbsp;Lark je oklevao. Čak i tako maskirani nagoveštaji mogli bi biti prevelik rizik. U normalna vremena bilo bi nezamislivo da neko petlja po tuđoj pošti. Ali takve stvari su se radile tokom drevnih Zemaljskih kriza; prema istorijskim izveštajima, izbezumljene klike su to činile. U svakom slučaju, šta bi dobro donelo Sari da se brine? Osećajući se kao rasipnik, zgužvao je drugi list i počeo ispočetka.
<BR>
<BR>&nbsp;&nbsp;&nbsp;&nbsp;&nbsp;Molim te, saopšti mudroj Fu da je mlada Širl, Kurtova kćerka, stigla bezbedno sa B-rom, čiji se posao nastavlja dobro kao što se i moglo očekivati.
<BR>&nbsp;&nbsp;&nbsp;&nbsp;&nbsp;U međuvremenu, istraživao sam u vezi sa još nekim tvojim interesovanjima. Osetljiva je stvar postavljati pitanja ovim svemirskim ljudima, koji me uvek nateraju da platim informacijom korisnom za njihove kriminalne ciljeve. Takođe moram pokušati da ne probudim sumnju u pogledu toga zašto želim da znam određene stvari. Ipak, uspeo sam da se nagodim za nekoliko odgovora.
<BR>&nbsp;&nbsp;&nbsp;&nbsp;&nbsp;Jedan je bio lak. Zvezdani ljudi ne koriste rutinski angliski, ili rosijski, ili ijedan drugi 'varvarski vučiji jezik.' Tako se Ling izrazila pre neki dan, kao da su ti jezici previše vulgarni i nerigorozni da bi ih koristila prava naučnička osoba. Oh, ona i ostali govore angliski dovoljno dobro da razgovaraju. Ali između sebe, oni više vole gal-sedam.
<BR>&nbsp;&nbsp;&nbsp;&nbsp;&nbsp;Zastao je da bi umočio penkalo u šoljicu svežeg mastila.
<BR>
<BR>&nbsp;&nbsp;&nbsp;&nbsp;&nbsp;Ovo odgovara našem utisku da ovi ljudi ne potiču iz glavne grane naše rase! Oni nisu predstavnici Zemlje, drugim rečima, nego dolaze iz jednog ogranka koji je odan Rothenima, rasi koja tvrdi da je odavno izgubljen patron ljudske vrste.
<BR>&nbsp;&nbsp;&nbsp;&nbsp;&nbsp;Sećaš li se kako nas je Majka navodila da raspravljamo o pitanjima porekla? Jedno od nas dvoje zastupalo je denikenovsku stranu, a drugo je podržavalo darviniste, pamtiš? U to vreme, to je izgledalo zabavno, ali prilično bez svrhe, jer su sve naše činjenice bile iz tekstova starih tri stotine godina. Ko bi pomislio da ćemo doživeti da vidimo odgovor proglašen na Jijou, pred našim očima?
<BR>&nbsp;&nbsp;&nbsp;&nbsp;&nbsp;Ali što se tiče valjanosti tih tvrdnji o Rothenima, ja ne mogu ništa dodati ranijem izveštaju, osim činjenice da se Lingova i drugi ponašaju kao da u to strastveno veruju.
<BR>
<BR>&nbsp;&nbsp;&nbsp;&nbsp;&nbsp;Gutljaj izvorske vode iz glinenog vrča. Zatim Lark umoči pero i nastavi.
<BR>
<BR>&nbsp;&nbsp;&nbsp;&nbsp;&nbsp;A sada, velika vest zbog koje smo svi uzbuđeni. Izgleda da ćemo prvi put videti jedno od tih tajanstvenih bića! U roku od nekoliko sati trebalo bi da jedan ili više Rothena iziđu iz svoje ukopane stanice i pridruže se hodočašću do Svetog jajeta, koje se budi! Sve ovo vreme mi se nismo dosetili da je zvezdoplov mogao ostaviti i nekoga od njih, a ne samo Rana i ostale ljude.
<BR>&nbsp;&nbsp;&nbsp;&nbsp;&nbsp;Naša Zajednica je napeta kao violus kad se žice zategnu preko svake mere. Ovde se napetost u vazduhu toliko zgusnula da možeš da je sečeš u kriške i prodaješ.
<BR>&nbsp;&nbsp;&nbsp;&nbsp;&nbsp;Nego, da završavam ja ovo, ako mislim da ubacim pre nego što pošta ode.
<BR>&nbsp;&nbsp;&nbsp;&nbsp;&nbsp;Da vidimo. Pitala si i o 'neuro-utikačima'. Koriste li tuđini takva sredstva za neposredno opštenje sa računarima i drugim aparatima?
<BR>&nbsp;&nbsp;&nbsp;&nbsp;&nbsp;Umalo da odgovorim 'da'. Lingova i ostali zaista nose na sebi minijaturne sprave koje im donose, iz daljina, kao magijom, razne glasovne i druge informacije.
<BR>&nbsp;&nbsp;&nbsp;&nbsp;&nbsp;Onda sam ponovo pročitao tvoj opis Neznančeve rane i razmislio bolje. Ovi istražitelji komanduju robotima i drugim svojim mašinama pomoću glasa i pokreta. Nikada nisam video da imaju neki utikač za neposrednu vezu sa moždanim tkivom, nalik na taj 'trenutni prenos misli čoveka u mašinu i obratno' o kome je Arijana govorila.
<BR>&nbsp;&nbsp;&nbsp;&nbsp;&nbsp;Kad bolje razmislim...
<BR>
<BR>&nbsp;&nbsp;&nbsp;&nbsp;&nbsp;Lark opet umoči pero, podiže ga u nameri da nastavi, ali zastade.
<BR>&nbsp;&nbsp;&nbsp;&nbsp;&nbsp;Nečiji koraci po šljunku čuli su se na stazi ispred njegovog šatora. On prepoznade težinu i način grebanja sivog Gheuena. Ali to nije bilo nemarno, nepretenciozno hodanje Uthenovo, nego dostojanstveni ritam sa malim odmahivanjima svake štipaljke u stranu, po složenom sistemu naizmeničnog pokretanja svih pet nogu - težak, aristokratski korak, do koga drže hitinske matrijarhe koje ponekad sebe nazivaju kraljevskom sortom, ili kraljicama.
<BR>&nbsp;&nbsp;&nbsp;&nbsp;&nbsp;Lark spusti pero i sklopi portfolio. Senka se ocrta na preklopnom platnenom ulazu šatora, senka niska, ali široka. Začu se Harulenov glas, iz tri nožna govorna ventila istovremeno, praćen uzdasima nalik na tiho oglašavanje frule, ali iz svakog ventila malo drugačijom notom. Harulen je progovorio visokogheuenskim dijalektom galaktičkog šestog.
<BR>&nbsp;&nbsp;&nbsp;&nbsp;&nbsp;"Prijatelju Lark, jesi li unutra? Molim te, pozdravi me. Dolazim sa poklonima dragocenim."
<BR>&nbsp;&nbsp;&nbsp;&nbsp;&nbsp;Lark podiže platno i zakloni oči, jer nije bilo lako posle polumraka u šatoru suočiti se sa blistanjem poznopopodnevnog sunca koje je svojim oštrim zracima probadalo kroz redove ogromnog šumskog drveća. "Pozdravljam tebe, Harulene, istoverni", odgovori on na istom jeziku.
<BR>&nbsp;&nbsp;&nbsp;&nbsp;&nbsp;Harulen je na sebi imao odeždu hodočasnika, nabačenu preko petougaonog oklopa. Kupola navrh tela - dakle, na sredini leđnog oklopa - bila mu je, međutim, nepokrivena. Odežda je bila fina, izatkana kod G'kekija; blistala je i prelivala se pod pojedinačnim zracima sunca. Tek posle nekoliko trenutaka, kad su mu se oči prilagodile, Lark primeti jednu važnu promenu - nešto je bilo obavijeno oko Gheuenove kupole boje pepela.
<BR>&nbsp;&nbsp;&nbsp;&nbsp;&nbsp;"Aha", reče Lark, neosetno prelazeći na nešto opuštenije narečje, 'sedmičasto' - pomalo nalik na galaktički sedmi. "Znači, istina je. Maska se nudi ponovo."
<BR>&nbsp;&nbsp;&nbsp;&nbsp;&nbsp;"Nudi se da od našeg tela dobija hranu, a zauzvrat da otkriva dušu. Zaista. Maska se vraća među nas. Pećine koje su izgledale gole, sada vrve od labilnih mladih reuga; čak i Jaje ponovo počinje pesmu određivanja obrazaca. Zar to nisu dobri predznaci? Zar ne treba da se radujemo?"
<BR>&nbsp;&nbsp;&nbsp;&nbsp;&nbsp;Harulen škljocnu jednom štipaljkom; to je bio signal jednom lorniku, koji je čučao daleko iza svog gospodara i nije se dotad video. Sada taj mali sluga pohita do uz veliki bok Harulena, praveći usput, u svom četvoronožnom kretanju, podražanje Harulenovog 'kraljevskog' hoda. U malenim troprstim rukama lornik je doneo kutiju od uglačanog drveta, na kojoj su se videle neravnine što su pokazivale da je obrađivana zubima, najverovatnije zubima ovog istog Gheuena koji joj je vlasnik.
<BR>&nbsp;&nbsp;&nbsp;&nbsp;&nbsp;"Među mladuncima reuzima u tom novodošlom pokolenju", reče Harulen, "bilo je mnogo onih koji su svojim oblikom bili pogodni za plemenito ljudsko čelo. Molim, odaberi među ovima; to je ponuda koja pokazuje moje duboko poštovanje."
<BR>&nbsp;&nbsp;&nbsp;&nbsp;&nbsp;Lark uze od lornika kutiju, dobro pazeći da ne kaže 'hvala' niti da pogleda u oči tom stidljivom stvoru. Za razliku od šimpanza i zukira, lornici su, činilo se, bili u stanju da uspostavljaju lične spojeve samo sa rasom koja je njihove pretke donela na Jijo, pre skoro hiljadu godina.
<BR>&nbsp;&nbsp;&nbsp;&nbsp;&nbsp;Lark odiže prefinjeno izbrazdani poklopac kutije za darove, koju, po gheuenskoj tradiciji, svojim zubima treba da napravi davalac poklona, i koja nikada više ne sme biti upotrebljena ni za koju drugu svrhu. Unutra je, na podlozi od piljevine garu drveta, ležalo nekoliko drhtavih spletova malenih pipaka posutih smeđim tačkicama. Pipci su bili spojeni poluprovidnim membranama koje su se presijavale nagoveštajima raznih boja.
<BR>&nbsp;&nbsp;&nbsp;&nbsp;&nbsp;Zaista nisam imao dovoljno slobodnog vremena, pomisli on. A dužnosti sam imao i previše. Usluga zaista dolazi u pravi čas, ali...
<BR>&nbsp;&nbsp;&nbsp;&nbsp;&nbsp;Radije bi da sam ode u pećine i izabere jednog reuga za sebe. Od kako je ušao u pubertet, tri reuga je imao, i sva tri je našao na taj način, samostalno. Sad izabrati jednoga od ovih ponuđenih, iz kutije, bilo je nekako čudno. I šta da radi posle sa ostalima?
<BR>&nbsp;&nbsp;&nbsp;&nbsp;&nbsp;Nekoliko pipkića se podiglo neodlučno; usmeravali su se otprilike ka svetlosti, uvijali, tragali za nečim. Samo jedan par ne pokaza ni najmanje oklevanje, podiže se pravo ka njemu i raširi svoju tananu membranu.
<BR>&nbsp;&nbsp;&nbsp;&nbsp;&nbsp;Oblikom je tačno za čoveka, priznati se mora, reče Lark sebi; štaviše, vidi se da je nov i robustan.
<BR>&nbsp;&nbsp;&nbsp;&nbsp;&nbsp;Prirodno je bilo da ovakvu odluku ne donese olako. Čovek obično čuva svog reuga mnogo godina. Bilo je bolno posmatrati, bespomoćno, onog poslednjeg kako umire u svojoj kesi obloženoj mahovinom, tokom mnogih nedelja ćutanja Svetog jajeta. Ne može se, štaviše, ni pozajmljivati tuđi simbiot; ljudi bi radije davali svoju četkicu za zube na pozajmicu nego svog reuga.
<BR>&nbsp;&nbsp;&nbsp;&nbsp;&nbsp;"Moja zahvalnost ispoljava se time što primam ovaj izvrsni poklon", reče on. Polako, neodlučno, prinese malo, migoljavo biće svom čelu.
<BR>&nbsp;&nbsp;&nbsp;&nbsp;&nbsp;Njegov raniji reug bio je kao stari par cipela - ili omiljeni par naočara za sunce, urske proizvodnje - udoban i lak za upotrebu. Ovaj reug se naprosto bacakao od silne želje da počne. Opipavao je Larkove slepoočnice, tražeći venu na kojoj bi mogao da se hrani. Tanka membrana razapela se preko Larkovih očiju, ustalasana od uzbuđenja koje je bilo samo reugovo, ne donoseći ništa osim talasa vrtoglavice. Tek posle nekog vremena moći će on da postigne razumevanje sa ovom životinjicom. U idealnom slučaju, pustiš da stari reug, koji umire, prenese svoje znanje mladome; za to vreme imaš ih dva.
<BR>&nbsp;&nbsp;&nbsp;&nbsp;&nbsp;Ifnina čuda čestio imaju ironično vremensko poklapanje, pomisli Lark. Toliko dana smo se suočavali sa tuđinima bez pomoći reuga. Sada, u kritičnom trenutku, oni se vraćaju tako naglo da bi se moglo desiti da nam samo skreću pažnju, i da, zapravo, bude od njih više štete nego koristi.
<BR>&nbsp;&nbsp;&nbsp;&nbsp;&nbsp;Ipak, da bi bio učtiv, on poče glumiti da je zadovoljan ovim reugom, poče se klanjati Harulenu i zahvaljivati mu na finom poklonu. Ako je sreće, i Harulenov reug davaće samo buku i neće Harulenu preneti ništa od Larkovih pomešanih osećanja.
<BR>&nbsp;&nbsp;&nbsp;&nbsp;&nbsp;Lider jeretika pokaza da je zadovoljan što je njegov poklon tako lepo primljen. Pokaza odizanjem pojedinih nogu, to jest hvataljki, kojima je, iznad šljunka, pomalo landarao i škljocao. Membrana razapeta iznad Larkovih očiju dodade ovom prizoru i nekoliko mutnih iskrica koje su možda značile neko gheuensko osećanje - a možda samo 'statik' jednog uzbuđenog, neuvežbanog reuga-mladunca.
<BR>&nbsp;&nbsp;&nbsp;&nbsp;&nbsp;Onda Harulen naglo promeni temu i pređe na angliski.
<BR>&nbsp;&nbsp;&nbsp;&nbsp;&nbsp;"Znaš da je do našeg hodočašća ostalo samo još vrlo malo vremena?"
<BR>&nbsp;&nbsp;&nbsp;&nbsp;&nbsp;"Samo sam pisao pismo. Obući ću odeždu i pridružiću se našoj skupini kod Točkastog kamena za jednu miduru."
<BR>&nbsp;&nbsp;&nbsp;&nbsp;&nbsp;Delimično i zbog toga što je tuđinka Ling zahtevala da Lark prisustvuje, mudraci su dodelili jeretičkoj kliki pravo da učestvuje sa dve šestorke, među ukupno dvanaest dvanaestorki odabranih da krenu na prvo penjanje, tokom kojega je trebalo pozdraviti Jaje koje se budi. Još od kad je čuo tu vest, Lark je osećao dobro znanu toplinu kako se širi iz komada kamena okačenog o kožni remen o njegovom vratu. Jedan kamen, za sećanje i kajanje. Nijedno hodočašće nije lako kad se nosi takva amajlija.
<BR>&nbsp;&nbsp;&nbsp;&nbsp;&nbsp;"Odlično", reče Harulen. "Kod Točkastog kamena razmotrićemo najnoviji zahtev zelota, a onda krenuti dalje sa..."
<BR>&nbsp;&nbsp;&nbsp;&nbsp;&nbsp;Jeretik zaćuta, uvuče svih pet nogu u oklop, leže na šljunak i pritisnu svoj osetljivi jezik na tle. Ovog puta Larkov reug jasno prenese kako se Harulen oseća dok na takav način 'liže zemlju': nimalo mu se ne sviđa niti je zadovoljan.
<BR>&nbsp;&nbsp;&nbsp;&nbsp;&nbsp;Harulen se pridiže. "Još neko dolazi ovom stazom", reče. "Neko ko uprkos genealogiji čvrstoj kao kamen hoda nedoličnom žurbom, ispreturano."
<BR>&nbsp;&nbsp;&nbsp;&nbsp;&nbsp;Uprkos genealogiji - hoda žurno, pomisli Lark; pa kako da se ne zbuniš kad ove druge rase govore angliski? Možda i nije tako dobro to što se taj haotični ljudski jezik toliko raširio po Jijou.
<BR>&nbsp;&nbsp;&nbsp;&nbsp;&nbsp;Uskoro i on oseti podrhtavanja tla, kao blago golicanje u tabanima. Vibracija sa pet udara, njemu još bolje poznata nego Harulenova. Slična njoj, ali jednostavnija, manje aristokratska, vođena željom da se pohita, stigne brže, da se vreme ne gubi na etikeciju i formalnost.
<BR>&nbsp;&nbsp;&nbsp;&nbsp;&nbsp;Još jedno oklopno biće se pojavi, ali vukući grančice i lišće.
<BR>&nbsp;&nbsp;&nbsp;&nbsp;&nbsp;Uthen Taksonomist bio je, kao i Harulen, obučen za hodočašće, ali je njegova odežda bila dronjak, boje koja je nekada davno bila bela, nemarno nabačen i sada razmahan u pokretu, kao da se Uthen ogrnuo nečijim starim krevetskim čaršavom. Oklop mu je bio u nešto tamnijoj nijansi škriljčane boje nego oklop njegovog otmenog prijatelja. Ali je i Uthen, kao i Harulen, imao na sebi novog reuga, čime se, možda, mogla delimično objasniti nesigurnost u kretanju, promašivanje staze: Uthenu je taj novi reug smetao kao roj zujećih insekata ispred očiju. Lark podiže svog još ne uspešnog simbiota sa očiju; umeo je i bez reuške pomoći sasvim lepo videti koliko je Uthen uzbuđen.
<BR>&nbsp;&nbsp;&nbsp;&nbsp;&nbsp;"Lark-ark, Harulen-len", promuca Uthen kroz nekoliko ventila istovremeno, tonovima sasvim neusklađenim; Harulen na to okrete kupolu prezrivo, rešen da sačeka da se njegov pridošli saplemenik malo pribere, da dođe do daha.
<BR>&nbsp;&nbsp;&nbsp;&nbsp;&nbsp;"Odmah dođite, obojica. Izišli su!"
<BR>&nbsp;&nbsp;&nbsp;&nbsp;&nbsp;"Ko?" upita Lark, ali istog trena uvide da ta vest može imati samo jedno značenje.
<BR>&nbsp;&nbsp;&nbsp;&nbsp;&nbsp;Klimnu glavom. "Evo, idem, samo jednu duru mi dajte."
<BR>&nbsp;&nbsp;&nbsp;&nbsp;&nbsp;Lark se hitro vrati u šator, na brzinu obuče hodočasničku odeždu, zastade kod pisaćeg stola. Iz portfolija dograbi nedovršeno pismo i uvuče ga u rukav, gde ubaci i jednu naoštrenu olovku. Mastilo je elegantnije i neće se razmrljavati, ali to će Sari biti savršeno svejedno, nju zanima samo da pismo stigne i da sadrži najnovije vesti.
<BR>&nbsp;&nbsp;&nbsp;&nbsp;&nbsp;"Idemo!" reče mu Uthen nestrpljivo čim se Lark pojavi izvan šatora. "Penji se, jurimo!" Sivi gheuenski naučnik već se nagnuo jednim krajem tela ka Larku, da mu se Lark lakše popne na leđa. Ovog puta Harulen zastenja u znak protivljenja protiv tolike ne-etikecije. Dečurlija može takve stvari raditi, ali da odrasli Gheuen - naročito ako ima rodovsko stablo tako ugledno kao Uthen - nosi čoveka na leđima, to stvarno ne dolikuje. Ipak, dobiće se na brzini. Pojuriše ka Livadi prikrivenih tuđina, željni da vide čudo koje je izišlo iz skrovišta.
<BR>
<BR>&nbsp;&nbsp;&nbsp;&nbsp;&nbsp;Ling nije nimalo preterala kad je rekla da su divni.
<BR>&nbsp;&nbsp;&nbsp;&nbsp;&nbsp;Lark nikada nije ni pomislio da će u životu videti nešto tako. Nije to očekivao dok je prelistavao prastare slikovnice, niti dok je čitao predkontaktna dela naučne fantastike. Ni u snovima nije ovakve osobe ikada video.
<BR>&nbsp;&nbsp;&nbsp;&nbsp;&nbsp;Jijoanska plemena su olako, u svakodnevnom govoru, pominjala sve Galaktike kao 'zvezdane bogove'. A sada su po jijoanskoj livadi šetkala dva bića koja su svojim izgledom zaista zasluživala da se tako nazovu, bića koja je vredelo videti. Lark je uspevao samo po nekoliko sekundi neprekidno da ih gleda, duže nije mogao izdržati; morao je onda skrenuti pogled da mu ne bi suze pošle na oči i da bi prestao bol u prsima.
<BR>&nbsp;&nbsp;&nbsp;&nbsp;&nbsp;Ling i ostalo troje uljeza stajali su raspoređeni u kvadrat, kao neka počasna straža, oko svojih uzvišenih pokrovitelja; roboti-stražari lebdeli su iznad njih i budno motrili. Rotheni, visoki, malo pogureni u plećima, povremeno su prstom pozivali Rana ili Beš, a ovi su se tada 'naginjali prema gore' i objašnjavali nešto, kao deca pozvana da recituju; pokretima su tada pokazivali ovo ili ono obližnje drvo, neki od šatora ili platnenih paviljona, krdo splajna, ili neko stidljivo mladunče G'kekija.
<BR>&nbsp;&nbsp;&nbsp;&nbsp;&nbsp;Gomile posmatrača su pristizale, okupljali su se Jijoanci. Proktori Okupljanja, naoružani crveno obojenim drvenim motkama, sprečavali su da se priđe suviše blizu. Činilo se, međutim, da je vrlo malo verovatno da bi iko mogao napraviti neki sramotan ispad. Jedva da se igde čuo šapat; tako je zgusnuta bila atmosfera divljenja i strahopoštovanja.
<BR>&nbsp;&nbsp;&nbsp;&nbsp;&nbsp;Rotheni kao da su najjači utisak ostavili na prisutna ljudska bića, zato što su u zadivljujućoj i zbunjujućoj meri ličili na ljude. Imali su sve osnovne elemente ljudskog izgleda. Čelo im je bilo visoko i plemenito, oči široko razmaknute i saosećajne, nos elegantan. Njihove obrve, povijene i meke, blago su se nabirale od iskrenog zanimanja za sve i za svakog koga bi pogledali.
<BR>&nbsp;&nbsp;&nbsp;&nbsp;&nbsp;To nisu slučajna poklapanja, pomisli Lark. Sigurno su emocionalni i fizički afiniteti kultivisani tokom procesa Uzdizanja, a naročito u pliocenu, pre nekoliko desetina hiljada godina, kada su rothenski stručnjaki gledali da nekako civilizuju i preoblikuju jedno pleme tupavih, ali obećavajućih čovekolikih majmuna, da ih pretvore u nešto što će biti maltene spremno za zvezde.
<BR>&nbsp;&nbsp;&nbsp;&nbsp;&nbsp;Ovo, pod pretpostavkom da su Rotheni zaista pokrovitelji ljudske rase, kao što Lingova tvrdi. Lark je nastojao da po tom pitanju zadrži stav obazrive neutralnosti, ali mu nije bilo lako da se odupre ovako ubedljivom dokazu. Kako bi ova rasa mogla biti išta drugo do rasa dugo skrivanih pokrovitelja ljudskog roda?
<BR>&nbsp;&nbsp;&nbsp;&nbsp;&nbsp;Kad su, pre nekoliko trenutaka, ovo dvoje uzvišenih posetilaca predstavljani okupljenim najvišim mudracima, Larka je umirivalo vedro i spokojno držanje Vubena, Fhun-daua i drugih. Niko za tu priliku nije stavio reuga na glavu. Čak je i Lester Kembel ostao spokojan, ili bar izgledao spokojan, dok se upoznavao sa to dvoje Rothena. Njihova imena saopštio je Ran, svima, ponosito: Ro-ken i Ro-pol.
<BR>&nbsp;&nbsp;&nbsp;&nbsp;&nbsp;Po ljudskim merilima, trebalo bi da je Ro-ken muško. Lark se trudio da ne ide olako za analogijama, ali Ro-pol je, po izgledu, trebalo da bude žensko. Na Livadi okupljanja, gomila tiho zažamori videći prvi put osmeh Rothena - koji je otkrio male bele zube - osmeh sa nagoveštajem da su srećni što je došlo do ovog susreta sa jijoanskim narodom. Ro-pol se smeškala šire, primetnije. Reč vesela činila se Larku kao otprilike dobar način da opiše držanje tog manjeg rothenskog bića. Ne bi bilo teško zavoleti jedno takvo lice, koje pokazuje toliko topline, otvorenosti i razumevanja.
<BR>&nbsp;&nbsp;&nbsp;&nbsp;&nbsp;Uklapa se, pomisli Lark. Ako Rotheni zaista jesu naši patroni, a mi njihovi puleni, zar nije logično da su u nas ugradili slične obrasce afiniteta?
<BR>&nbsp;&nbsp;&nbsp;&nbsp;&nbsp;Ovaj šarm delovao je ne samo na ljudske nego i na druge okupljene posmatrače na Livadi. Tih šest naroda imali su već mnogo vekova iskustva jedni sa drugima. Nisi morao biti Gheuen da bi osetio sa koliko dostojanstva se kreće kraljica; onda, zašto ne bi Ur ili G'keki osetili moćni magnetizam ovo dvoje humanoida? Čak i bez reuga, većina ne-ljudskih posmatrača kao da je bila obuzeta jednim preovlađujućim osećanjem - nadom.
<BR>&nbsp;&nbsp;&nbsp;&nbsp;&nbsp;Lark je imao na umu Lingina ubeđivanja da će se sve dobro završiti, bez incidenta, i da Zajednica na Jijou neće biti izmenjena, osim možda na neki pozitivan način. "Uklopiće se sve kako treba", govorila je Lingova u takvim prilikama.
<BR>&nbsp;&nbsp;&nbsp;&nbsp;&nbsp;Takođe mu je pričala da Rotheni imaju poseban položaj čak i u odnosu na najmoćnije galaktičke klanove. Namerno se drže u senci; uspeli su da 'srede' da planeta Zemlja ostane na ugaru, skinuta sa svih lista za naseljavanje, čak pola milijarde godina, a to je dostignuće sa implikacijama tako ogromnim da je Larku bilo teško čak i da ih zamisli. Ogromno uticajni, za šta im nisu bile potrebne flote niti naoružanje, Rotheni su ostajali tajna - po mnogo čemu bogoliki čak i u odnosu na one rase čije armade tutnje kroz svih pet galaksija. Zato nije nikakvo čudo da Lingova i njeno troje kolega smatraju da su iznad takozvanih 'zakona' o seobama i Uzdizanju. Možda zato oni tako spokojno prebiraju po živom svetu Jijoa tražeći vrstu koju bi vredelo uzdizati, i ne plaše se da će ih neko uhvatiti na delu.
<BR>&nbsp;&nbsp;&nbsp;&nbsp;&nbsp;Novoizlegnuti (iz pećina) reuzi takođe su izgledali zasenjeni, od prvog trenutka kad su to dvoje izišli iz ukopane istraživačke stanice. Reug na Larkovom čelu sav se tresao, a preko slike dvoje Rothena nabacivao je živopisne aure, tako da ga je Lark morao skloniti.
<BR>&nbsp;&nbsp;&nbsp;&nbsp;&nbsp;Lark pokuša da opet ovlada svojim mislima. Pronađe nit skepticizma.
<BR>&nbsp;&nbsp;&nbsp;&nbsp;&nbsp;Možda sve napredne rase nauče da rade ovo što Rotheni rade sad, pomisli on. Da ostave utisak narode koji su ispod njih na lestvici galaktičkog statusa. A mi Jijoanci smo, možda, izuzetno podložni takvoj manipulaciji zato što smo primitivci, zato što nam nedostaje iskustvo sa Galakticima.
<BR>&nbsp;&nbsp;&nbsp;&nbsp;&nbsp;Ali taj skepticizam se slabo držao kad su se začule reči rothenskih emisara, izgovorene toplim i saosećajnim glasovima, upućene mudracima koji su stajali ispred naroda. Jedan robot je pojačavao njihov razgovor, tako da su svi mogli čuti.
<BR>&nbsp;&nbsp;&nbsp;&nbsp;&nbsp;"Nas dvoje sada izražavamo (punu poštovanja) zahvalnost za vaše gostoprimstvo", reče Ro-ken, vrlo tačno izgovorenim, gramatički besprekornim, galaktičkim šestim. "Štaviše, izražavamo žaljenje zbog brižnosti koja je našim dolaskom mogla biti izazvana u vašoj Zajednici. Tek nedavno smo uvideli dubinu vaše uznemirenosti. Savlađujući našu prirodnu povučenost - našu stidljivost, moglo bi se reći - mi sada izlazimo da umirimo te vaše neosnovane strahove."
<BR>&nbsp;&nbsp;&nbsp;&nbsp;&nbsp;Opet šapat neodlučne nade među izgnanicima Jijoa; osećanje koje njima nikada nije dolazilo lako.
<BR>&nbsp;&nbsp;&nbsp;&nbsp;&nbsp;Ro-ken nastavi.
<BR>&nbsp;&nbsp;&nbsp;&nbsp;&nbsp;"Sada izražavamo (punu poštovanja) radost što pozvani smo da prisustvujemo vašim svetim obredima. Jedan od nas pratiće vas večeras, da bude svedok onog čudesnog što počiva u vašem uglednom i svetom Jajetu i što se kroz njega tako moćno izražava."
<BR>&nbsp;&nbsp;&nbsp;&nbsp;&nbsp;Ro-pol preuze da govori umesto njega.
<BR>&nbsp;&nbsp;&nbsp;&nbsp;&nbsp;"Za to vreme", reče ona, "drugo od nas će se povući da razmisli kako najbolje da nagradimo vašu Zajednicu za pretrpljene muke i brige i za vaš težak i izolovan život."
<BR>&nbsp;&nbsp;&nbsp;&nbsp;&nbsp;Ro-pol se zamislila, kao da bira najbolje reči. Onda nastavi.
<BR>&nbsp;&nbsp;&nbsp;&nbsp;&nbsp;"Neki dar, predviđamo. Neko dobročinstvo koje će vam olakšati prolazak kroz sledeće vekove, u kojima svaka od vaših rasa traži izbavljenje na dugačkoj, hrabroj silaznoj stazi koja je poznata kao 'Povratak u nevinost'."
<BR>&nbsp;&nbsp;&nbsp;&nbsp;&nbsp;Talas mrmljanja prođe kroz redove posmatrača - zadovoljstvo zbog ovih iznenađujućih vesti.
<BR>&nbsp;&nbsp;&nbsp;&nbsp;&nbsp;Sada mudraci počeše, jedan po jedan, da drže govore dobrodošlice. Prvo Vuben, čiji su ostareli točkovi zaškriputali kad se zakotrljao napred da recituje iz jednog od najstarijih Spisa. Nešto prikladno, o neizbežnosti milosrđa koje isplovi iz samog zemljišta kad ga najmanje očekuju i koje je jedna dobrobit što ne može biti zarađena ni zaslužena, ali može biti blagorodno prihvaćena kad se pojavi.
<BR>&nbsp;&nbsp;&nbsp;&nbsp;&nbsp;Lark je dopustio novorođenom reugu da mu opet sklizne preko očiju. Rothenski par ostao je preliven oblakom zbrkanih boja. Vuben je jednolično pričao dalje. Lark se okrete i pogleda, kroz reugovu membranu, okupljene posmatrače.
<BR>&nbsp;&nbsp;&nbsp;&nbsp;&nbsp;Naravno, reug nije nudio nikakav magični prozor za zavirivanje u dušu. Reuzi su uglavnom služili za prevazilaženje činjenice da je moždano tkivo svake rase prilagođeno čitanju emotivnih signala te rase. Reug je najefektniji kad se suoči sa drugim reugom, naročito ako su on i taj drugi prethodno razmenili hormone empatije.
<BR>&nbsp;&nbsp;&nbsp;&nbsp;&nbsp;Da li iz tog razloga mudraci sada ne nose reuge? - upita se on. Da bi prikrili svoje tajne misli?
<BR>&nbsp;&nbsp;&nbsp;&nbsp;&nbsp;U gomili je primećivao talasiće krhkog optimizma i divljenja pred čudesnim, koji su tu i tamo dostizali 'krestu' - nešto nalik na religijski zanos. Bilo je, međutim, i drugih boja. Kod nekoliko desetina proktora i milicionera - Gheuena, Huniša, Ura i ljudi - tekle su neke hladnije boje i prelivi, koji su ukazivali na dužnost; na odbijanje da se ta usmerenost ka dužnosti napusti ma i za trenutak, osim u slučaju zemljotresa katastrofalne jačine.
<BR>&nbsp;&nbsp;&nbsp;&nbsp;&nbsp;Jedno drugačije svetlucanje Lark začas prepoznade kao drugu vrstu dužnosti, složeniju, usmereniju, sa dosta gordosti. Uz boju, primetio je i svetlucanje staklenog sočiva.
<BR>&nbsp;&nbsp;&nbsp;&nbsp;&nbsp;Blor i njegove kolege, pomisli Lark; bacili su se na posao da zabeleže ove trenutke.
<BR>&nbsp;&nbsp;&nbsp;&nbsp;&nbsp;Larkov simbiot sada je radio bolje. Neuvežban, doduše, ali možda osetljiviji nego što će ikada kasnije biti. U ovom trenutku gotovo svi reuzi na Livadi okupljanja bili su približno jednako stari; tek što su izvađeni iz pećina u kojima su se ljigavili u velikim gomilama jedni preko drugih, deleći enzime zajedništva. Zato bi se moglo očekivati da svaki bude oštro svestan svih ostalih, na udaljenjima većim od normalnog reuškog dosega.
<BR>&nbsp;&nbsp;&nbsp;&nbsp;&nbsp;Trebalo bi da upozorim Blora, pomisli on. Njegova družina ne treba da nosi reuge. Ako reuzi meni olakšavaju da ih primetim, možda će i roboti primetiti.
<BR>&nbsp;&nbsp;&nbsp;&nbsp;&nbsp;Sasvim drugačiji maleni kovitlac boje privuče njegovu pažnju, gorki sev sa udaljenog, suprotnog kraja Livade okupljanja. Izdvajalo se to kao vatra zapaljena na ledenom polju: nepogrešivo prepoznatljiva otrovno-kisela mržnja.
<BR>&nbsp;&nbsp;&nbsp;&nbsp;&nbsp;Posle nekog vremena on prepoznade profil omanjeg kentaurskog tela i uzdignut zmijasti vrat sa grivom. Glavu nije mogao da vidi, jer su je zaklonile boje koje je stvarao njegov reug. Umesto glave ta kentaurka kao da je imala kuglu destilisanog gnušanja.
<BR>&nbsp;&nbsp;&nbsp;&nbsp;&nbsp;Nosilja tog udaljenog, ali moćnog simbiota kao da sad primeti da je Lark gleda. Ona premesti pažnju sa svemiraca i mudraca, i zagleda se pravo u Larka. Preko mase građana, koji su se pomerali i pomalo uzdisali, počeše Lark i ona da odmeravaju boje jedno drugome. Onda oboje, istovremeno, digoše reuge sa očiju.
<BR>&nbsp;&nbsp;&nbsp;&nbsp;&nbsp;U jasnijoj svetlosti, Lark se suoči sa njenim netremičnim zurenjem. Bila je to predvodnica urskih zelota. Buntovnica čija je zla volja prema uljezima iz svemira bila mnogo jača nego što je Lark do sada shvatao. Sad, kad je video kako ta tri crna oka vatreno zure u njega, Lark je bio sposoban, i bez reuga, da protumači kakva su osećanja te zelotkinje prema njemu.
<BR>&nbsp;&nbsp;&nbsp;&nbsp;&nbsp;U sjaju predvečernjeg sunca, ona izvi vrat i iskezi se na Larka urskim izrazom čistog prezira.
<BR>
<BR>&nbsp;&nbsp;&nbsp;&nbsp;&nbsp;Hodočašće je počelo u suton. Dugačke šumske senke pokazivale su ka skrivenom planinskom prolazu. Dvanaest skupina po dvanaest osoba je išlo, predstavnici svih naroda Zajednice; i dvoje ljudi sa zvezda, i četiri robota, i jedno pradrevno visoko biće čiji je ležerni, spori korak nagoveštavao da se ispod svetlucave, bele odežde krije velika snaga.
<BR>&nbsp;&nbsp;&nbsp;&nbsp;&nbsp;Ro-ken je bio taj Rothen među njima. Smeškao se na sve i na svašta, kao da ga oduševljavaju nebrojene stvari, između ostalog i ritmički napevi u kojima su učestvovali glasovi svih šest rasa. Kolona se odužila stazom, pored fumarola iz kojih se uzvijala vrela vodena para, duž same ivice dubokih provalija. Išlo se lagano, prema skrivenoj ovalnoj Dolini Jajeta. Rothen je dugoprstim rukama povremeno gladio vitka velpal stabla, koja su se njihala u rezonanciji sa emanacijama iz te tajne doline. Većina ljudskih bića neće čuti ništa sve dok ne priđu znatno bliže.
<BR>&nbsp;&nbsp;&nbsp;&nbsp;&nbsp;U Larkovom srcu komešala su se svakojaka tmasta osećanja. I ne samo u njegovom. Mnogi hodočasnici, a naročito oni najudaljeniji od Ro-kenove vesele harizme, pitali su se da li je pametno voditi stranca na sveto mesto.
<BR>&nbsp;&nbsp;&nbsp;&nbsp;&nbsp;Procesija je marširala, kotrljala se, vukla se. Staza je vodila ka većoj nadmorskoj visini. Uskoro je zavladala noć, i nebo se bogato prelivalo dijamantnim sjajem mnogobrojnih zvezdanih jata i galaksija; preko sredine se upadljivo pružala tamna traka galaktičkog diska. Taj prebogati prizor je, ipak, ukazivao na drastično nepravedan poredak u životu; jer, noćašnji gosti će uskoro poleteti kroz te zvezdane pejzaže, i otići drugde, bez obzira na to da li će odlazak sa Jijoa biti miroljubiv ili izdajnički. Iza njih će Jijo ostati kao samo još jedan 'lokalitet', mala oaza neobičnosti i divljine, jednom posećena, nebitna u njihovom dugom, božanskom životu.
<BR>&nbsp;&nbsp;&nbsp;&nbsp;&nbsp;Poslednji put kad je Lark hodao ovom stazom, iskreno obuzet misijom (koju je sam sebi dao) da spase Jijo od 'uljeza' - naime, od svog sopstvenog naroda i od sebe samog - niko nije pojma imao da će uskoro zvezdane lađe zaparati nebesa jijoanska.
<BR>&nbsp;&nbsp;&nbsp;&nbsp;&nbsp;Ali, pomisli on, oni su već bili iznad nas i spremali se za sletanje.
<BR>&nbsp;&nbsp;&nbsp;&nbsp;&nbsp;Šta više zastrašuje? - pomisli Lark. Ona opasnost za koju znaš, i već se od nje plašiš, ili iznenađenje kojim te Vaseljena još nije zaskočila? Iznenađenje koje ne slutiš, ali koje je takvih razmera da kad naiđe, sve ranije brige postanu beznačajne.
<BR>&nbsp;&nbsp;&nbsp;&nbsp;&nbsp;Lark se nadao da ništa od tog tmurnog raspoloženja nije procurilo u njegovo pismo Sari, koje je dovršio žurno, olovkom, blizu voda Bibura, posle pojave Rothena. Čamdžija je ubacio Larkovo pismo u džak pošte, već otežao od onoga što je slao Blor; ušao sa tim teretom u kajak i u sevu vesala nestao niz prve zapenušene brzake, rekom koja će ga, posle dva dana takve vrlo naporne plovidbe, doneti u Biblos.
<BR>&nbsp;&nbsp;&nbsp;&nbsp;&nbsp;Kad se vraćao da se pridruži ostalim jereticima-hodočasnicima, Lark je zastao da pogleda kako tuđinski vazduhoplov uzleće, kako se diže iz svog mračnog tunela kao duh, pogonjen mašinama koje su stvarale samo šapat, nikakvu buku. Primeti na jednom ovalnom prozoru malu ljudsku priliku, osobu koja se i šakama i licem sva zalepila za unutrašnju površinu stakla, željna da upije sav vidik koji se pred njom otvarao. Larku se učini da mu je ta osoba nekako, možda, poznata... ali, pre nego što je mogao podići svoj džepni dvogled, mašina kliznu u istočna nebesa, prema jednom planinskom prevoju iznad koga se sada uzdizao najveći mesec Jijoa.
<BR>&nbsp;&nbsp;&nbsp;&nbsp;&nbsp;Sada, pre nego što je noćna kolona zašla u završni krivudavi kanjon koji vodi do Svetog jajeta, Lark pokuša da ostavi po strani sve ovozemaljske brige, da se pripremi za duševni spoj.
<BR>&nbsp;&nbsp;&nbsp;&nbsp;&nbsp;Ovo bi mogla biti moja poslednja prilika za to, pomisli on.
<BR>&nbsp;&nbsp;&nbsp;&nbsp;&nbsp;Nadao se da će ovog puta uspeti da se uključi u ono osećanje 'jedna smo celina' o kome su drugi toliko govorili; osećanje dostupno samo kad Sveto jaje pristane da podeli svoje bogatstvo ljubavi.
<BR>&nbsp;&nbsp;&nbsp;&nbsp;&nbsp;Uvuče desnu ruku u rukav i dohvati čvrsto onaj komadić kamena, koji je već postajao vreo. Dođoše mu na um stihovi iz Spisa izgnanstva, i to angliska verzija, koju je sačinio, uz određena prilagođavanja potrebna ljudskim bićima, jedan od prvih ljudskih mudraca na Jijou.
<BR>
<BR>&nbsp;&nbsp;&nbsp;&nbsp;&nbsp;Bez krme brodimo niz vreme,
<BR>&nbsp;&nbsp;&nbsp;&nbsp;&nbsp;breme izdaje ostaviše
<BR>&nbsp;&nbsp;&nbsp;&nbsp;&nbsp;preci naši koje ne možemo
<BR>&nbsp;&nbsp;&nbsp;&nbsp;&nbsp;kazniti ni dozvati više.
<BR>
<BR>&nbsp;&nbsp;&nbsp;&nbsp;&nbsp;Da nema nigde nikakvog Boga,
<BR>&nbsp;&nbsp;&nbsp;&nbsp;&nbsp;toga se plaše ponajviše
<BR>&nbsp;&nbsp;&nbsp;&nbsp;&nbsp;oni koje je ostavio
<BR>&nbsp;&nbsp;&nbsp;&nbsp;&nbsp;u izgnanstvu njihov rod.
<BR>
<BR>&nbsp;&nbsp;&nbsp;&nbsp;&nbsp;Prazan je naš kivot,
<BR>&nbsp;&nbsp;&nbsp;&nbsp;&nbsp;život bezbožan, besmislen,
<BR>&nbsp;&nbsp;&nbsp;&nbsp;&nbsp;potonuo je naš brod,
<BR>&nbsp;&nbsp;&nbsp;&nbsp;&nbsp;narod smo izgubljen.
<BR>
<BR>&nbsp;&nbsp;&nbsp;&nbsp;&nbsp;Moguć je pokret obnove,
<BR>&nbsp;&nbsp;&nbsp;&nbsp;&nbsp;promene moguć je talas,
<BR>&nbsp;&nbsp;&nbsp;&nbsp;&nbsp;slutimo ritam postojan,
<BR>&nbsp;&nbsp;&nbsp;&nbsp;&nbsp;možda će ipak biti utehe za nas.
<BR>
<BR>&nbsp;&nbsp;&nbsp;&nbsp;&nbsp;Jijo! Kad zađe tvoje sunce
<BR>&nbsp;&nbsp;&nbsp;&nbsp;&nbsp;za vrhunce planinske,
<BR>&nbsp;&nbsp;&nbsp;&nbsp;&nbsp;Jijo! Tvoj ritam diše
<BR>&nbsp;&nbsp;&nbsp;&nbsp;&nbsp;kroz kiše, i noć, i dan.
<BR>
<BR>&nbsp;&nbsp;&nbsp;&nbsp;&nbsp;Pesma se završavala čudnom mešavinom prkosa i pobožnosti.
<BR>
<BR>&nbsp;&nbsp;&nbsp;&nbsp;&nbsp;Jijo! Ako nas Bog hoće,
<BR>&nbsp;&nbsp;&nbsp;&nbsp;&nbsp;nek dođe ovde, ako ne - ne.
<BR>&nbsp;&nbsp;&nbsp;&nbsp;&nbsp;Jijo! Živimo s tobom,
<BR>&nbsp;&nbsp;&nbsp;&nbsp;&nbsp;živimo na tebi, kao s Bogom.
<BR>&nbsp;&nbsp;&nbsp;&nbsp;&nbsp;Jijo! Seme krivde nek
<BR>&nbsp;&nbsp;&nbsp;&nbsp;&nbsp;se na tebi u dobro preokrene.
<BR>
<BR>&nbsp;&nbsp;&nbsp;&nbsp;&nbsp;Nedugo pošto su ljudska bića na Jijou usvojila ovu pesmu i čitav taj spis, osvanuo je jedan zimski dan kad je zemlja počela da se trese. Sav se Nagib drmao. Drveće je padalo, brane su pucale, strahovit vetar je hujao. Panika je krenula od planina, pa do mora, vikalo se da počinje sudnji dan.
<BR>&nbsp;&nbsp;&nbsp;&nbsp;&nbsp;Umesto toga, iz oblaka iskričave prašine pojavilo se Sveto jaje, poklon iz srca Jijoa.
<BR>&nbsp;&nbsp;&nbsp;&nbsp;&nbsp;Poklon koji se noćas mora staviti na raspolaganje - i tuđinima.
<BR>&nbsp;&nbsp;&nbsp;&nbsp;&nbsp;Šta ako su ovi svemirci odavno postigli to što mi nikad nismo uspeli? - pomisli Lark. Ili, još gore: šta ako reaguju smehom i podsmehom, i objasne da je to 'Sveto jaje' stvar najprostija i najobičnija, koju samo zaostale seljačine mogu uzeti za ozbiljno - kao oni Zemljani iz priče, koji su živeli na nekom zabačenom ostrvu, pa kad je more izbacilo na njihovu obalu muzičku kutiju koja radi kao vergl, oni su je proglasili za božanstvo i obožavali?
<BR>&nbsp;&nbsp;&nbsp;&nbsp;&nbsp;Lark se upinjao da potisne iz svesti takve neuzvišene misli, da se uključi u potmulo mumlanje pesme Huniša, u gheuensku pesmu nalik na sviranje orgulja, u odapinjanje napetih paoka na g'kekijevskim telesnim točkovima, i na druge doprinose sve jačoj pesmi sjedinjenja. Dopusti da pesma upravlja njegovim ritmom disanja. Toplota iz ukradenog komadića kore Jajeta širila se moćno kroz njegovu šaku, uz ruku, pa preko prsa, i celo telo kao da mu se počelo malo nadimati i ispunjavati osećanjima opuštanja i udaljenosti.
<BR>&nbsp;&nbsp;&nbsp;&nbsp;&nbsp;Blizu smo, pomisli on. Složeni sistemi blagih linija počeše da se uobličavaju u njegovom umu. Nešto nalik na paučinu izatkanu od mnogo spirala, ali nejasnih. Prožeto slikama i zvucima.
<BR>&nbsp;&nbsp;&nbsp;&nbsp;&nbsp;Maltene kao da nešto pokušava da...
<BR>&nbsp;&nbsp;&nbsp;&nbsp;&nbsp;"Zar nije uzbudljivo?" prasnu jedan glas pravo u Larkovo uho i razbi mu usredsređenost u param-parčad. "Stvarno sam počela nešto da osećam! Ne liči ni na jedan psiho-fenomen koji sam dosad iskusila. Motiv je veoma neuobičajen."
<BR>&nbsp;&nbsp;&nbsp;&nbsp;&nbsp;Prenebregni je, reče Lark sebi, pokušavajući da se ipak drži za malopređašnje obrasce. Prenebregni je, možda će sama otići.
<BR>&nbsp;&nbsp;&nbsp;&nbsp;&nbsp;Ali Ling je nastavila da klepeće, njene reči su uletale u njegov sluh koji se nije uspevao odbraniti. Što više se trudio da se usredsredi, sve više je gubio mir koji je za to potreban. U šaci mu ostade samo vlažna, lepljiva lopta sačinjena od jednog komada kamena i dugačke kožne trake; lopta topla samo od njegove telesne toplote. On je ispusti zgađeno.
<BR>&nbsp;&nbsp;&nbsp;&nbsp;&nbsp;"Uhvatili smo na instrumentima neka podrhtvanja tla još pre nekoliko dana", zvrndala je Ling, blaženo nesvesna da time čini ikakvu štetu. "Pojava je nadolazila u ciklusima koji su dobijali na jačini i složenosti, i to se nastavlja i danas."
<BR>&nbsp;&nbsp;&nbsp;&nbsp;&nbsp;Baš zato što se ljutio na osobu koja ne shvata da smeta, Lark dobi osećanje da je to sitničarska ljutnja, uskogruda, ali takođe uzaludna. Osim toga, bila je Lingova prelepa u mesečini te noći, a ta lepota ga je dodatno nervirala, zato što je prosecala kroz njegov bes i dohvatala jednu ranjivu usamljenost unutra.
<BR>&nbsp;&nbsp;&nbsp;&nbsp;&nbsp;Lark uzdahnu. "Zar ti ne bi trebalo da čuvaš svog gazdu?"
<BR>&nbsp;&nbsp;&nbsp;&nbsp;&nbsp;"Roboti ga stvarno čuvaju. A baš se i nemamo čega bojati. Ro-ken je pustio Rana i mene da švrljamo okolo dok on popriča sa vašim mudracima i pripremi ih za ono što će se uskoro dogoditi."
<BR>&nbsp;&nbsp;&nbsp;&nbsp;&nbsp;Lark stade tako naglo da sledeći hodočasnik umalo ne nalete na njega. Dohvati Lingovu za lakat. "Šta pričaš to? Šta će se dogoditi?"
<BR>&nbsp;&nbsp;&nbsp;&nbsp;&nbsp;U osmehu Lingove videlo se nešto od one njene stare ironičnosti.
<BR>&nbsp;&nbsp;&nbsp;&nbsp;&nbsp;"Šta, još se nisi dosetio? Oooo, Lark. Pa pomisli samo na podudarnosti.
<BR>&nbsp;&nbsp;&nbsp;&nbsp;&nbsp;"Dve hiljade godina već, prerano došli raznih rasa žive na ovom svetu, svađaju se pomalo, i lagano silaze putanjom de-evolucije. Onda upadnete vi ljudi i sve se preokrene. Na početku ste bili malobrojni i bespomoćni, ali vaša kultura je uskoro postala najuticajnija na planeti.
<BR>&nbsp;&nbsp;&nbsp;&nbsp;&nbsp;"Onda, samo nekoliko pokolenja posle vašeg dolaska, iz tla naglo, kao erupcijom, iskoči nešto čudesno, jedan duhovni vođa koga svi počnete da obožavate."
<BR>&nbsp;&nbsp;&nbsp;&nbsp;&nbsp;"Misliš na Sveto jaje", reče on, mršteći se sve više.
<BR>&nbsp;&nbsp;&nbsp;&nbsp;&nbsp;"Dabome. Zar si stvarno mislio da je ta vremenska raspoređenost događaja slučajna? Poklapanje? Ili da su vaši pokrovitelji zaboravili na vas?"
<BR>&nbsp;&nbsp;&nbsp;&nbsp;&nbsp;"Naši pokrovitelji", reče Lark namršteno. "Misliš... hoćeš reći da su Rotheni znali od samog početka..."
<BR>&nbsp;&nbsp;&nbsp;&nbsp;&nbsp;"O putovanju 'Kivota'? Da! Ro-ken nam je to objasnio jutros, i sad se sve uklapa logično! Čak i naše stizanje na Jijo nije slučajno, dragi Lark. Doduše, jedan deo naše misije jeste traganje za predrazumnim bićima koja bi se mogla učlaniti u naš klan; ali, mnogo važnije, došli smo po vas. Zato što je opit završen!"
<BR>&nbsp;&nbsp;&nbsp;&nbsp;&nbsp;"Opit?" On oseti da gubi, protiv svoje volje, orijentaciju u prostoru.
<BR>&nbsp;&nbsp;&nbsp;&nbsp;&nbsp;"Mukotrpna proba izdržljivosti za jednu malenu granu ljudskog roda, odbačenu i zaboravljenu - tako ste, bar, vi mislili - na jednom svetu koji je potpuna divljina. Zvuči okrutno, ali put Uzdizanja je težak kad jedna rasa treba da dostigne one visine koje su naši pokrovitelji planirali za nas."
<BR>&nbsp;&nbsp;&nbsp;&nbsp;&nbsp;Larkov um se kovitlao. "Hoćeš reći... Naši preci su namerno usmereni da slete na Jijo? Kao deo nekog mukotrpnog zadatka da ovu planetu na neki način... preobraze? A Jaje je bilo... ili jeste... deo neke rothenske kombinacije da..."
<BR>&nbsp;&nbsp;&nbsp;&nbsp;&nbsp;"Plana", ispravi da Ling, sa puno poleta u glasu. "Veličanstvenog plana, Lark. Testa, takođe, a na tom testu tvoj narod je prošao sa brilijantnim rezultatima, koliko je meni rečeno; postao je, naime, jači, pametniji i plemenitiji, iako se ovaj grozni ćumez od planete trudio da vas satre.
<BR>&nbsp;&nbsp;&nbsp;&nbsp;&nbsp;"A sada je došlo vreme da se ova tako uspešna grančica nakalemi opet na glavno stablo, da bi pomogla celom čovečanstvu da raste, napreduje i da se uspešnije suoči sa izazovima jedne opasne Vaseljene."
<BR>&nbsp;&nbsp;&nbsp;&nbsp;&nbsp;Njen osmeh: presrećan, oduševljen.
<BR>&nbsp;&nbsp;&nbsp;&nbsp;&nbsp;"Oh, Lark, poslednji put kad sam govorila s tobom, mislila sam da ćemo možda povesti sa sobom nekoliko vas brodolomnika, kad pođemo.
<BR>&nbsp;&nbsp;&nbsp;&nbsp;&nbsp;"Ali sada su vesti čiste i veličanstvene, Lark.
<BR>&nbsp;&nbsp;&nbsp;&nbsp;&nbsp;"Brodovi dolaze, mnogo brodova!
<BR>&nbsp;&nbsp;&nbsp;&nbsp;&nbsp;"Vreme je da sve vas povedemo kući!"
</P></TD></TR></TABLE>
<P class="next">
<A HREF=p88.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
