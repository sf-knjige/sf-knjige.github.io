<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Vato, vrač, crtao je likove u prašini ispred svoje kolibe s krovom od slame, i mrmljao sam sebi. M'Vanzi ga je čuo kroz zveckanje oružja i zbijene glasove bubnjeva, dok su visoki ratnici prolazili tamo-amo: "...zakonu sličnosti, da se uzroci mogu izraziti u obliku ia ili ne-ia, i tako pokazati da ovaj oblik magije podleže zakonima opšte uzročnosti. Ali kako to onda smestiti u zakon širenja...?"
<BR>&nbsp;&nbsp;&nbsp;&nbsp;&nbsp;M'Vanzi ga je sa zanimanjem posmatrao dok je krupnim koracima stupao pored njega. Neka starac gradi svoje snove u prašini ako mu se sviđa. Puška na njegovom ramenu predstavljala je čvrstu stvarnost, i to mu je bilo dovoljno. Puške, a ne magija, ispuniće pradavnu želju.
<BR>&nbsp;&nbsp;&nbsp;&nbsp;&nbsp;Osloboditi crnog čoveka! Oterati porobljivače nazad, na onu stranu mora! Od mladosti, i užasnih dana na plantaži, to mu je predstavljalo ceo život. Ali sad...
<BR>&nbsp;&nbsp;&nbsp;&nbsp;&nbsp;Pa, nije ga plašilo ono što se odigrava u njegovoj duši, kao što je to s drugima bio slučaj. On je ščepao moć da razmišlja sa brzom, silnom radošću, a njegova volja dominirala je celim plemenom napola poludelim od straha, spremna da se okrene na bilo koju stranu radi udobnosti predvodništva. Hiljadama milja unaokolo, od džungli Konga do pustara juga, kinjeni i porobljeni ljudi, na koje je pljuvano, podigli su iznurena lica prema poruci koju je doneo vetar. Sada je bilo vreme za napad, pre nego što se beli čovek takođe sabere... Plan je bio spreman i ležao je u duši M'Vanzi Slona; akcija je isplanirana za samo nekoliko dana, koji su u magnovenju protekli; suptilnim jezikom zadobijeno je poverenje vođa stotina sukobljenih grupa, armija je nicala, sad je bilo vreme za oslobađanje!
<BR>&nbsp;&nbsp;&nbsp;&nbsp;&nbsp;Bubnjevi su govorili oko njega dok je išao ka rubu džungle. Zašao je, kroz zid trščaka, u vrele senke šume. Još jedna senka je krenula naniže, šmugnula preko zemlje i groteskno zastala pred njim. Pametne smeđe oče gledale su ga urođeno tužno.
<BR>&nbsp;&nbsp;&nbsp;&nbsp;&nbsp;"Jesi li sakupio braću iz džungle?" upitao je M'Vanzi.
<BR>&nbsp;&nbsp;&nbsp;&nbsp;&nbsp;"Uskoro dolaze", rekao je majmun.
<BR>&nbsp;&nbsp;&nbsp;&nbsp;&nbsp;To je bilo ono veliko što je M'Vanzi shvatio. Sve ostalo - organizacija, planirana akcija, nije bilo ništa u poređenju s ovim: ako je duša čoveka najednom postala toliko neizmerno veća, tako mora da su i duše životinja izrasle. Njegova pretpostavka bila je potvrđena zastrašujućim pričama o napadima na farme koje su đavolski vešto izvršili slonovi. Kad su ti izveštaji međutim stigli, on je, s jednim uhvaćenim šimpanzom, već radio na zajedničkom jeziku coktaja i roktaja. Majmuni nikada nisu bili mnogo neinteligentniji od čoveka, pretpostavljao je M'Vanzi. Danas im je mogao ponuditi mnogo u zamenu za njihovu pomoć. Konačno, zar i oni nisu bili Afrikanci?
<BR>&nbsp;&nbsp;&nbsp;&nbsp;&nbsp;"Brate moj iz šume, idi reci svojim ljudima da se spreme."
<BR>&nbsp;&nbsp;&nbsp;&nbsp;&nbsp;"Ne žele svi oni ovo, brate iz polja. Moraju se tući pre nego što požele. To zahteva vreme."
<BR>&nbsp;&nbsp;&nbsp;&nbsp;&nbsp;"Vremena nam je malo. Koristi bubnjeve kao što sam te naučio. Pronesi reč zemljom, i neka se vojske sakupe na dogovorenim mestima."
<BR>&nbsp;&nbsp;&nbsp;&nbsp;&nbsp;"Biće kao što želiš. Kada se mesec opet digne pun, deca šume biće tamo, i biće naoružana noževima, duvaljkama i kopljima, kako si me i naučio."
<BR>&nbsp;&nbsp;&nbsp;&nbsp;&nbsp;"Brate iz šume, razgalio si mi srce. Idi sa srećom i pronesi reč."
<BR>&nbsp;&nbsp;&nbsp;&nbsp;&nbsp;Majmun se okrenuo i gipko uzverao na drvo. Zalutali sunčev zrak odbio se od puške prebačene preko njegovih leđa.
<BR>
<BR>&nbsp;&nbsp;&nbsp;&nbsp;&nbsp;Korint je uzdahnuo, zevnuo i ustao od stola, odgurnuvši papire u stranu. Nije glasno ništa rekao, ali njegovim asistentima, nagnutim iznad nekih aparata za testiranje, značenje je bilo jasno: Do đavola s tim. Previše sam umoran da bih još mogao da suvislo razmišljam. Idem kući.
<BR>&nbsp;&nbsp;&nbsp;&nbsp;&nbsp;Johanson je napravio gest rukom, a to je primljeno baš kao i da je rekao: Mislim da ću još malo da ostanem, šefe. Ova stvarčica fino napreduje. Grinevald je pristojno klimnuo.
<BR>&nbsp;&nbsp;&nbsp;&nbsp;&nbsp;Korint je automatski posegnuo za cigaretom, ali džep mu je bio prazan. Pušenje naprosto nije bilo lako ovih dana. Nadao se da će se svet uskoro vratiti u operativno stanje, mada se to svakoga dana činilo sve manje verovatnim. Šta li se događalo van grada? Nekoliko radio stanica, profesionalnih i amaterskih, uspostavljalo je krhku komunikacionu vezu sa zapadnom Evropom, sa delovima Amerike i sa Pacifikom, ali ostatak planete kao da je progutala tama - povremeni izveštaji o nasilju, nalik na munje u noći, a onda ništa.
<BR>&nbsp;&nbsp;&nbsp;&nbsp;&nbsp;Mandelbaum ga je juče upozorio da se pazi. Pouzdano se znalo da su misionari Trećeg Ba'ala ušli u grad uprkos svim merama predostrožnosti, i da na sve strane preobraćuju ljude. Činilo se da se ova nova religija potpuno zasniva na orgijama, uz ubistvenu mržnju prema logici, nauci i razumu bilo koje vrste, pa se nevolja mogla očekivati.
<BR>&nbsp;&nbsp;&nbsp;&nbsp;&nbsp;Korint je išao hodnicima koji su predstavljali tunele polumraka. Električna struja se morala čuvati; samo par električnih centrala još je bilo u pogonu, a u njima su radili i čuvali ih dobrovoljci. Liftovi su uveče isključivani, pa je sišao stepenicama sedam spratova do prizemlja. Usamljenost ga je pritiskala; kada je ugledao svetlost u Helginoj kancelariji, zastao je, zbunjen, a onda pokucao.
<BR>&nbsp;&nbsp;&nbsp;&nbsp;&nbsp;"Uđi."
<BR>&nbsp;&nbsp;&nbsp;&nbsp;&nbsp;Otvorio je vrata. Sedela je za neurednim stolom i pisala neku vrstu proglasa. Simboli koje je koristila bili su mu nepoznati, verovatno njen izum, ali činili su se delotvorniji nego oni uobičajeni. Još je posedovala onu krutu lepotu, ali duboka briga zamutila joj je oči.
<BR>&nbsp;&nbsp;&nbsp;&nbsp;&nbsp;"Zdravo, Pite", rekla je ona. Osmeh koji joj je iskosio usta bio je umoran, ali je sadržao toplinu. "Kako si?"
<BR>&nbsp;&nbsp;&nbsp;&nbsp;&nbsp;Korint je izgovorio dve reči i napravio tri gesta; ona je na osnovu logike i starog poznavanja njegovih govornih navika popunila praznine: Oh - dobro. Ali ti ... mislio sam da te je Feliks preuzeo da pomogneš da se uobliči njegova nova vlada.
<BR>&nbsp;&nbsp;&nbsp;&nbsp;&nbsp;Jesam, pokazala je. Ali ovde se osećam više kao kod kuće, a ovde je baš dobro mesto da uradim malo i svog posla. Uzgred, koga ste primili na moje mesto?
<BR>&nbsp;&nbsp;&nbsp;&nbsp;&nbsp;Bilija Sandersa - desetogodišnjak, ali bistar momak. Mada, možda je trebalo da primimo nekog morona. Fizički napori možda su preteški za dečaka.
<BR>&nbsp;&nbsp;&nbsp;&nbsp;&nbsp;Sumnjam. U stvari, nema tu mnogo toga da se radi. Vi momci prilično dobro sarađujete otkako je promena nastupila - za razliku od ostatka sveta!
<BR>&nbsp;&nbsp;&nbsp;&nbsp;&nbsp;"Ne znam da li je bezbedno da se toliko udaljavaš od mesta gde živiš." Korint se nelagodno premeštao s noge na nogu. "Vidi, daj da te odvedem kući."
<BR>&nbsp;&nbsp;&nbsp;&nbsp;&nbsp;"Nije neophodno." Govorila je s određenim uzdržavanjem, i Korint u magnovenju shvati da ga ona voli.
<BR>&nbsp;&nbsp;&nbsp;&nbsp;&nbsp;Sva naša osećanja su se pojačala. Nikada ranije nisam znao koliko je čovekov emocionalni život vezan za njegov mozak, koliko on ima finija osećanja od bilo koje druge životinje.
<BR>&nbsp;&nbsp;&nbsp;&nbsp;&nbsp;"Sedi", ponudila je, zavalivši se. "Odmori se na minut."
<BR>&nbsp;&nbsp;&nbsp;&nbsp;&nbsp;Umorno se nasmešio dok se spuštao u stolicu. "Da nam je malo piva", promrmljao je. Bilo bi kao u stara vremena.
<BR>&nbsp;&nbsp;&nbsp;&nbsp;&nbsp;"Stara vremena - vreme čednosti. Uvek ćemo žaliti za njima, zar ne? Uvek ćemo gledati unazad, na naše slepilo, sa čežnjom koju nove generacije naprosto neće razumeti." Udarila je pesnicom o površinu stola, sasvim nežno. Svetlost je zlaćano blistala u njenoj kosi.
<BR>&nbsp;&nbsp;&nbsp;&nbsp;&nbsp;"Kako tvoj posao?" upitala je trenutak kasnije. Tišina je zujala oko njih.
<BR>&nbsp;&nbsp;&nbsp;&nbsp;&nbsp;"Nije loše. U dodiru sam s Rajaderom iz Engleske, preko kratkotalasnog. Gadno je i kod njih, ali preživljavaju. Neki njihovi biohemičari rade na fermentaciji i dobijaju dobre rezultate. Nadaju se da će do kraja godine moći da se prehrane na odgovarajući način, mada još ne i najukusnije - stvaraju biljke za sintezu hrane. Dao mi je neke informacije koje učvršćuju teoriju o inhibitorskom polju, o tome kako je stvoreno. Dao sam Johansonu i Grinevaldu da rade na aparatu koji će generisati slično polje u minijaturi; ako uspeju, znaćemo da je naša hipoteza najverovatnije tačna. Onda će Net moći da upotrebi aparat da detaljnije prouči biološke efekte. Što se mene tiče, krećem na razvijanje Rajaderove teorije opšte relativnosti u kombinaciji s kvantnom mehanikom - primenjujući, pre svega, novu varijaciju teorije komunikacija, ne bi li mi pomogla da se iskobeljam."
<BR>&nbsp;&nbsp;&nbsp;&nbsp;&nbsp;"A kakva je svrha toga, ako zanemarimo znatiželju?"
<BR>&nbsp;&nbsp;&nbsp;&nbsp;&nbsp;"Budi sigurna, sasvim praktična. Možemo da pronađemo način da generišemo atomsku energiju iz bilo kog materijala, direktnom dezintergracijom jezgra: onda nema više problema s gorivima. Možda ćemo čak otkriti način kako da putujemo brže od svetlosti. Zvezde ... pa..."
<BR>&nbsp;&nbsp;&nbsp;&nbsp;&nbsp;"Novi svetovi. Ili da se vratimo u inhibitorsko polje, tamo u svemiru... Zašto ne? Vratiti se u stanje gluposti. Možda ćemo tako biti srećniji. Ne, ne, shvatam da ne možeš da se ponovo vratiš kući." Helga je otvorila ladicu i izvadila zgužvanu paklicu. "Cigaretu?"
<BR>&nbsp;&nbsp;&nbsp;&nbsp;&nbsp;"Anđele! Kako ti je to uspelo?"
<BR>&nbsp;&nbsp;&nbsp;&nbsp;&nbsp;"Imam svoje načine." Prinela mu je šibicu i zapalila i svoju cigaretu njome. "Efikasno ... da."
<BR>&nbsp;&nbsp;&nbsp;&nbsp;&nbsp;Neko vreme pušili su u tišini, ali poznavanje misli onog drugog odražavalo se kao slabo svetlucanje između njih.
<BR>&nbsp;&nbsp;&nbsp;&nbsp;&nbsp;"Bolje da te otpratim kući", rekao je Korint. "Tamo napolju nije bezbedno. Rulja proroka..."
<BR>&nbsp;&nbsp;&nbsp;&nbsp;&nbsp;"U redu", rekla je. "Iako ja imam kola a ti nemaš."
<BR>&nbsp;&nbsp;&nbsp;&nbsp;&nbsp;"Od tebe do mene je samo par blokova, u bezbednom kraju."
<BR>&nbsp;&nbsp;&nbsp;&nbsp;&nbsp;Pošto još nije bilo moguće patrolirati po čitavom prostranom gradu, vlada se usredsredila na određene ključne ulice i područja.
<BR>&nbsp;&nbsp;&nbsp;&nbsp;&nbsp;Korint je skinuo naočari i protrljao oči. "Ne razumem to najbolje", rekao je. "Odnosi među ljudima nikada mi nisu bili jača strana, a čak ni sada ne mogu najbolje... Zašto li je ovaj iznenadni nalet inteligencije bacio toliko ljudi u životinjsko stanje? Zašto ne mogu da shvate...?"
<BR>&nbsp;&nbsp;&nbsp;&nbsp;&nbsp;"Ne žele." Helga je snažno povukla iz cigarete. "Ako zanemarimo one koji su poludeli, a i oni su značajan činilac, ostaje neminovno ne samo da se ima čime misliti, već da se ima i o čemu misliti. Milionima, stotinama miliona ljudi, kojima u životu nikada nije došla nijedna originalna misao, iznenada je mozak ubačen u višu brzinu. Počeli su da razmišljaju... Ali kakvu osnovu imaju? Još su zadržali staro praznoverje, predrasude, mržnje, strahove i požudu, i najveći deo njihove nove mentalne energije odlazi na iznalaženje racionalnog objašnjenja svega toga. A onda se pojavi neko kao što je Treći Ba'al i ponudi uplašenim i zbunjenim ljudima nešto što ublažava bol; kaže im da je u redu da zbace ovaj užasan teret misli i nađu zaborav u emocionalnoj orgiji. Neće to potrajati, Pite, ali prelazni period je težak."
<BR>&nbsp;&nbsp;&nbsp;&nbsp;&nbsp;"Da ... hm ... ja sam morao da stignem do IQ 500, ili tako nešto ... šta god to značilo ... da bih mogao da procenim koliko se malo mozgova, na posletku, računa. Lepa pomisao." Korint je napravio grimasu i ugasio cigaretu.
<BR>&nbsp;&nbsp;&nbsp;&nbsp;&nbsp;Helga je pokupila papire i stavila ih u ladicu. "Hoćemo li?"
<BR>&nbsp;&nbsp;&nbsp;&nbsp;&nbsp;"Mogli bismo. Blizu će ponoć. Bojim se da će se Šila zabrinuti."
<BR>&nbsp;&nbsp;&nbsp;&nbsp;&nbsp;Prošli su kroz napušteno predvorje, pored čuvara, i izišli na ulicu. Usamljena svetiljka bacala je mutnu baricu svetlosti na Helgina kola. Sela je za upravljač i tiho su zabrujali avenijom noći.
<BR>&nbsp;&nbsp;&nbsp;&nbsp;&nbsp;"Želela bih..." Njen slabašan glas dopirao je iz tame. "Želela bih da ne učestvujem u ovome. Da sam negde u planinama."
<BR>&nbsp;&nbsp;&nbsp;&nbsp;&nbsp;Klimnuo je, odjednom bolestan od sopstvene potrebe za otvorenim nebom i čistom svetlosti zvezda.
<BR>&nbsp;&nbsp;&nbsp;&nbsp;&nbsp;Rulja je nagrnula na njih tako brzo da nisu imali vremena da pobegnu. U jednom trenutku vozili su se praznim putem između slepih zidova, u sledećem deliću sekunde zemlja kao da je povratila ljude. Navirali su iz bočnih ulica, tihi da nije bilo mrmora glasova i toptanja hiljadu stopala, a u njihovim očima i zubima odražavala se svetlost nekoliko svetiljki. Helga je prikočila i zaustavila se uz cvilenje točkova, kad je talas dopro do njih, i odsekao ih.
<BR>&nbsp;&nbsp;&nbsp;&nbsp;&nbsp;"Ubijte naučnike!" Za trenutak lebdelo je to kao prolomljen oblak, jedan drhtav vrisak koji je prerastao u duboko skandiranje. Živa struja tekla je oko kola, obavijena senkama, i Korint je začuo njihovo vrelo i promuklo dahtanje.
<BR>
<BR>&nbsp;&nbsp;&nbsp;&nbsp;&nbsp;Slomite im kosti i spalite kuće,
<BR>&nbsp;&nbsp;&nbsp;&nbsp;&nbsp;vi sinovi greha, uzmite im žene,
<BR>&nbsp;&nbsp;&nbsp;&nbsp;&nbsp;okaljajte đubrad i otvor'te vrata,
<BR>&nbsp;&nbsp;&nbsp;&nbsp;&nbsp;pustite unutra Treći Ba'al da krene.
<BR>
<BR>&nbsp;&nbsp;&nbsp;&nbsp;&nbsp;Zastor vatre dizao se iza visokih zgrada; nešto je gorelo. Svetlost je bila kao krv koja kaplje s glave što ju je neko podigao na štap.
<BR>&nbsp;&nbsp;&nbsp;&nbsp;&nbsp;Mora da su probili patrolne linije, divlje pomisli Korint, mora da su uleteli u ovaj čuvani region i nameravaju da ga opustoše pre nego što dođe pojačanje.
<BR>&nbsp;&nbsp;&nbsp;&nbsp;&nbsp;Prljavo, bradato i smrdljivo lice ukazalo se na prozoru uz volan. "Žena! O'de ima žena!"
<BR>&nbsp;&nbsp;&nbsp;&nbsp;&nbsp;Korint je izvadio pištolj iz džepa na kaputu i opalio. Nakratko, bio je svestan trzaja i štektaja, golicanja zrnaca baruta koja mu se zarivaju u kožu. Lice je tamo lebdelo jedan večiti tren, razneto u krv i smrskanu kost. Polako je počelo da tone, a gomila je vrisnula. Kola su se ljuljala od siline njihovog guranja.
<BR>&nbsp;&nbsp;&nbsp;&nbsp;&nbsp;Korint se trgnuo i navalio na vrata; na silu ih je otvorio uprkos mrvećem pritisku tela. Neko ga je ujeo za stopalo dok se peo na papučicu. Ritnuo se, osetio kako mu je cipela zaškripala po nečijim zubima, i uspravio. Svetlost požara gorela mu je na licu. Skinuo je naočari, ne zaustavljajući se da razmisli zašto nije bezbedno da ga vide da ih nosi, pa su vatra, gomila i zgrade postali pomične mrlje.
<BR>&nbsp;&nbsp;&nbsp;&nbsp;&nbsp;"Sad me čujte!" viknuo je. "Čujte me, narode Ba'ala!"
<BR>&nbsp;&nbsp;&nbsp;&nbsp;&nbsp;Metak je prozujao pored njega, osetio je njegovo zujanje kao stršljena, ali ovo nije bilo vreme za strah. "Čujte reči Trećeg Ba'ala!"
<BR>&nbsp;&nbsp;&nbsp;&nbsp;&nbsp;"Nek kaže!" Povik je dopro odnekud iz te tečne, mrmljave, neljudske reke senki. "Čujmo šta kaže."
<BR>&nbsp;&nbsp;&nbsp;&nbsp;&nbsp;"Munja, grom i kiša bombi!" dreknuo je Korint. "Jedite, pijte i budite veseli, jer kraj sveta je blizu! Zar ne čujete kako se planeta lomi pod vašim nogama? Naučnici su ispalili veliku atomsku bombu. Mi smo krenuli da ih ubijemo pre nego što se svet raspukne kao trula voćka. Jeste li s nama?"
<BR>&nbsp;&nbsp;&nbsp;&nbsp;&nbsp;Zastali su, gunđali, strugali nogama, nesigurni šta su pronašli. Korint je nastavio da trabunja, jedva i svestan šta priča. "...ubijte, pljačkajte i kradite žene! Razbijajte prodavnice pića! Nek vatra, čista vatra, proguta naučnike koji su ispalili veliku atomsku bombu. Ovuda, braćo! Ja znam gde se kriju. Za mnom!"
<BR>&nbsp;&nbsp;&nbsp;&nbsp;&nbsp;"Ubijte ih!" Klicanje je postalo sve jače, ogromno i skaredno između zidova Menhetna nalik na litice. Glava na štapu klatila se bezumno, a svetlost požara treperila je na njenim zubima.
<BR>&nbsp;&nbsp;&nbsp;&nbsp;&nbsp;"Tamo dole!" Korint je plesao na papučici pokazujući prema Bruklinu. "Tamo se kriju, narode Ba'ala. Svojim sam očima video atomsku bombu i spoznao da je kraj sveta blizu. Sam Treći Ba'al me je poslao da vas povedem. Neka me njegove munje na mestu ubiju ako to nije istina!"
<BR>&nbsp;&nbsp;&nbsp;&nbsp;&nbsp;Helga je trubila; neizmerna odjekujuća buka koja kao da ih je dovodila do mahnitosti. Neko je počeo da poskakuje, poput koze, a ostali su se pridružili, i rulja je zmijoliko zakrivudala niz ulicu.
<BR>&nbsp;&nbsp;&nbsp;&nbsp;&nbsp;Korint je sišao na zemlju; nekontrolisano je drhtao. "Prati ih", prozborio je, dahćući. "Posumnjaće ako ih ne budemo pratili."
<BR>&nbsp;&nbsp;&nbsp;&nbsp;&nbsp;"Naravno, Pite." Helga mu je pomogla da uđe i krenula za masom. Njeni farovi osvetljavali su im leđa. Tu i tamo zatrubila bi da ih podstakne da se ne zaustavljaju.
<BR>&nbsp;&nbsp;&nbsp;&nbsp;&nbsp;Negde visoko na nebu začulo se zvrjanje. Korint je zviždukavo disao ispuštajući vazduh između zuba. "Hajdemo", promrmljao je.
<BR>&nbsp;&nbsp;&nbsp;&nbsp;&nbsp;Helga je klimnula glavom, napravila okret za 180 stepeni i pojurila niz aveniju. Iza njih se rulja raštrkala kad ju je policijski helikopter zasuo suzavcem.
<BR>&nbsp;&nbsp;&nbsp;&nbsp;&nbsp;Pošto su neko vreme ćutali, Helga se zaustavila ispred Korintove zgrade. "Evo nas", rekla je.
<BR>&nbsp;&nbsp;&nbsp;&nbsp;&nbsp;"Ali trebalo je da ja tebe ispratim do kuće", iznemoglo je rekao.
<BR>&nbsp;&nbsp;&nbsp;&nbsp;&nbsp;"Jesi. Takođe si sprečio ona stvorenja da ne naprave veliku štetu, i gradu i nama." Osmeh joj se ocrtavao pri nejasnom svetlu; bio je drhtav i suze su joj bile u očima. "Bilo je to predivno, Pite. Nisam znala da si sposoban za tako nešto."
<BR>&nbsp;&nbsp;&nbsp;&nbsp;&nbsp;"Nisam ni ja", promuklo je rekao.
<BR>&nbsp;&nbsp;&nbsp;&nbsp;&nbsp;"Možda si pogrešio poziv. Preobraćenje donosi više novca, tako kažu. Pa..." Sedela je tako jedan tren, a onda: "Pa, laku noć."
<BR>&nbsp;&nbsp;&nbsp;&nbsp;&nbsp;"Laku noć", rekao je.
<BR>&nbsp;&nbsp;&nbsp;&nbsp;&nbsp;Nagnula se napred, razdvojenih usana kao da će još nešto reći. Onda ih je čvrsto stisnula i omahnula glavom. Treskanje vrata bilo je glasno i prazno, dok je odlazila.
<BR>&nbsp;&nbsp;&nbsp;&nbsp;&nbsp;Korint je stajao i gledao za kolima dok mu se nisu izgubila iz vidnog polja. Onda se polako okrenuo i ušao u zgradu.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
