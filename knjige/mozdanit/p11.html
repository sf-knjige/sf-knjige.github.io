<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Leto je bledelo dok se planeta okretala ka zimi. Jedne tople, pozne septembarske večeri Mandelbaum je sedeo pored prozora zajedno sa Rosmanom. Izmenjivali su, tiho, tek poneku reč. Soba je bila neosvetljena, puna noći. Duboko dole, na Menhetnu, sjajile su se svetle tačke. Nije to bio mahniti blesak i plam ranijih dana, već svetlost miliona domova. Iznad, preko neba, razlivala se mutnoplava luminiscencija, trepereći i blistajući na rubu vidljivog. Empajer stejt bilding bio je okrunjen gorućom sferom nalik na malo sunce koje se spustilo, a nemiran vazduh sadržao je slabašan, golicav miris ozona. Dva muškaraca su mirno sedela, odmarala se i pušila duvan koji ponovo postao teško dostupan; Mandelbaumova lula i Rosmanova cigareta kao dva rumena oka u sumračnoj sobi. Čekali su smrt.
<BR>&nbsp;&nbsp;&nbsp;&nbsp;&nbsp;"Supruga", rekao je Rosman s dozom blagog prekora. Moglo je to biti shvaćeno kao: Još ne shvatam zašto ne bi rekao ženi za ovo i bio večeras s njom. Možda vam je to poslednje veče u životu.
<BR>&nbsp;&nbsp;&nbsp;&nbsp;&nbsp;"Rad, grad, vreme", i pradavno sleganje ramenima, i ton pun žudnje: Oboje imamo svoga posla, ona u centru za pomoć, a ja ovde u središtu odbrane. Nismo rekli ni gradu, ni ti, ni ja, ni nas nekoliko koji znamo. Bolje je ni ne reći, a? Ne bismo mogli da ih evakuišemo, ne bi imali ni gde da odu, a sam naš pokušaj bio bi upozorenje neprijatelju, poziv da smesta pošalju rakete. Ili možemo da spasemo grad, ili ne možemo; u ovom trenutku, ne preostaje nam ništa drugo nego da čekamo i vidimo da li odbrana deluje. Ja ne bih da uznemiravam moju Liebchen ... ona bi brinula zbog mene, dece i unučića. Ne, pustimo to da se ovako ili onako okonča. Ipak, želeo bih da smo sada zajedno, Sara i ja, cela porodica... Mandelbaum je kucnuo lulu rožnatim palcem.
<BR>&nbsp;&nbsp;&nbsp;&nbsp;&nbsp;Ljudi iz Brukhavena misle da će polje zaustaviti eksploziju i radijaciju, sugerisao je Rosman. Protekli mesec i nešto više naveli smo ih da rade u tajnosti, jer smo predvideli napad. Gradovi za koje smo mislili da će biti napadnuti, sada su zaštićeni ... nadamo se. Ali to je problematično. Želeo bih da to nismo morali da radimo na ovaj način.
<BR>&nbsp;&nbsp;&nbsp;&nbsp;&nbsp;"A na koji drugi?" Znamo, zahvaljujući našim špijunima i dedukciji, da su Sovjeti razvili svoje interkontinentalne atomske rakete i da su očajni. Revolucija kod kuće, a oružje i pomoć pobunjenicima prokrijumčareni su iz Amerike. Učiniće svoj poslednji očajnički pokušaj da nas zbrišu, mi verujemo da je napad planiran za noćas. Ali, ako ne uspeju, uprskali su stvar. Mora da su iskoristili poslednje preostale resurse da projektuju i sagrade te rakete. "Nek se iscrpe na nama, dok pobunjenici ne preuzmu njihovu zemlju. Gotovo je s diktaturom."
<BR>&nbsp;&nbsp;&nbsp;&nbsp;&nbsp;"Ali šta će je zameniti?"
<BR>&nbsp;&nbsp;&nbsp;&nbsp;&nbsp;"Ne znam. Kad pristignu rakete, mislim da će one predstavljati poslednji trzaj životinjskog čoveka. Zar jednom nisi nazvao dvadeseti vek erom loših manira? Pre smo bili glupi ... neverovatno glupi! Sad to sve bledi."
<BR>&nbsp;&nbsp;&nbsp;&nbsp;&nbsp;"I ne ostavlja ... ništa." Rosman je zapalio novu cigaretu i ugasio prethodnu. Kratkotrajno crveno svetlo pretvorilo je njegovo ispijeno lice lepih kostiju u bareljef koji se ocrtavao iz tame.
<BR>&nbsp;&nbsp;&nbsp;&nbsp;&nbsp;"O, da", nastavio je, "budućnost neće nimalo ličiti na prošlost. Verovatno će još postojati društvo - ili društva - ali ona neće biti ni nalik na ona koja smo poznavali. Možda će ona biti čisto apstraktne, mentalne stvari, razmene i interakcije na simboličkom nivou. Bez obzira na to, biće boljih i lošijih društava, koja će se razviti na osnovu naših novih potencijala; ja lično mislim da će loša bujati."
<BR>&nbsp;&nbsp;&nbsp;&nbsp;&nbsp;"Hm." Mandelbaum je povukao jak dim iz lule. "Ako ostavimo na stranu to što moramo da počnemo od nule pa smo osuđeni da pravimo greške, zašto bi to neminovno bilo tako? Bojim se da si ti rođeni pesimista."
<BR>&nbsp;&nbsp;&nbsp;&nbsp;&nbsp;"Nema sumnje. Rođen sam u jednom dobu i video kako ono umire u krvi i ludilu. Čak i pre 1914. moglo se videti da svet propada. To bi od svakoga načinilo pesimistu. Ali mislim da sam u pravu. Zato što čovek, u stvari, mora da bude vraćen nazad, u potpuno divljaštvo. Ne, čak ni to: divljak ima svoj sopstveni sistem života. Čovek se vraća na ravan životinje."
<BR>&nbsp;&nbsp;&nbsp;&nbsp;&nbsp;Mandelbaumov gest obuhvatio je ogromnu panoramu grada. "Je li to životinjsko?"
<BR>&nbsp;&nbsp;&nbsp;&nbsp;&nbsp;"Mravi i dabrovi su dobri inženjeri." Ili su bili. Pitam se šta sada rade dabrovi. "Materijalni artefakti se, ipak, puno ne broje. Oni su mogući jedino zbog društvene podloge znanje, tradicije, žudnje... Oni su simptomi, ne uzroci. A podloga nam je uklonjena.
<BR>&nbsp;&nbsp;&nbsp;&nbsp;&nbsp;On, ne, nismo mi sve zaboravili. Ali to za nas više ne predstavlja vrednost, osim kao oruđe za čisto životinjski posao opstanka i održanja udobnosti. Razmisli o svom životu. Šta sad misliš o njegovoj svrsi? Kako ti se čine sva tvoja dostignuća iz prošlosti? Smešno!
<BR>&nbsp;&nbsp;&nbsp;&nbsp;&nbsp;Možeš li da sa zadovoljstvom pročitaš bilo koje veliko književno delo? Da li ti umetnost nešto pruža? Civilizacija prošlosti, s njenom naukom, umetnosšću, verovanjima i značenjima, danas je toliko neodgovarajuća da kao da nikada nije ni postojala. Mi više nemamo civilizaciju. Nemamo ciljeve, nemamo snove, nema kreativnog rada ... ničega!"
<BR>&nbsp;&nbsp;&nbsp;&nbsp;&nbsp;"Oh, ne znam da li je tako", rekao je Mandelbaum, počinjući da se zabavlja. "Imamo dovoljno toga čime bismo se bavili - da sebi pomognemo, ako ništa drugo - za sledećih nekoliko godina. Moramo da započnemo stvari na svetskoj osnovi: ekonomija, politika, medicinska nega, kontrola stanovništva, zaštita; mukotrpan je to posao."
<BR>&nbsp;&nbsp;&nbsp;&nbsp;&nbsp;"Ali šta posle toga?" bio je uporan Rosman. "Šta ćemo onda? Šta će da radi sledeća generacija, i generacije koje će doći?"
<BR>&nbsp;&nbsp;&nbsp;&nbsp;&nbsp;"Naći će nešto."
<BR>&nbsp;&nbsp;&nbsp;&nbsp;&nbsp;"Pitam se. Zadatak da se izgradi stabilan svet jeste herkulovski zadatak, ali i ti i ja shvatamo da je za novog čoveka moguć... U pitanju je samo nekoliko godina. Ali šta onda? U najboljem slučaju, čovek može da zastane i stagnira u jednom nepromenljivom samozadovoljstvu. Užasno prazna vrsta života."
<BR>&nbsp;&nbsp;&nbsp;&nbsp;&nbsp;"Nauka..."
<BR>&nbsp;&nbsp;&nbsp;&nbsp;&nbsp;"O, da, naučnici će neko vreme imati šta da rade. Ali većina fizičara s kojim sam razgovarao u poslednje vreme misli da potencijalni domet nauke nije neograničen. Oni misle da broj spoznatljivih prirodnih zakona i fenomena mora da bude konačan i da svi moraju da budu sabrani u jednu ujedinjenu teoriju ... i da danas nismo daleko od te teorije. To nije pretpostavka koja će ikada sa sigurnošću moći da bude dokazana, ali deluje uverljivo.
<BR>&nbsp;&nbsp;&nbsp;&nbsp;&nbsp;A ni u kom slučaju mi svi nismo naučnici."
<BR>&nbsp;&nbsp;&nbsp;&nbsp;&nbsp;Mandelbaum je pogledao napolje, u tamu. Kako je tiha noć, pomislio je. Terajući um od misli na Saru i decu: "Pa, šta je s umetnošću? Razvićemo potpuno novo slikarstvo, vajarstvo, muziku, književnost, arhitekturu... i oblike koje nikada nismo ni zamišljali da postoje!"
<BR>&nbsp;&nbsp;&nbsp;&nbsp;&nbsp;"Ako stvorimo pravu vrstu društva." Umetnost je, tokom celokupne istorije, imala groznu naklonost ka propadanju ili okamenjavanju u obično podražavanje prošlosti. Čini mi se da joj je potreban izazov da bi se ponovo probudila. Ali, opet, prijatelju moj, ne možemo svi biti ni umetnici.
<BR>&nbsp;&nbsp;&nbsp;&nbsp;&nbsp;"Ne?" Pitam se zašto svaki čovek ne bi mogao da bude i umetnik i naučnik i filozof i...
<BR>&nbsp;&nbsp;&nbsp;&nbsp;&nbsp;"Opet će biti potrebne vođe, i podstrek, i simbol sveta." U tome je naša današnja suštinska praznina: nismo pronašli simbol. Nemamo mit, nemamo san. 'Čovek je mera svih stvari'... pa, kada je mera veća od svega ostalog, kakva korist od nje?
<BR>&nbsp;&nbsp;&nbsp;&nbsp;&nbsp;"Još smo prilično sitne ribe." Mandelbaum je pokazao prema prozoru i plavičastom, blistavom nebu. Tamo je cela jedna vaseljena koja čeka na nas.
<BR>&nbsp;&nbsp;&nbsp;&nbsp;&nbsp;"Mislim da si na početku odgovora", polako je rekao Rosman. Zemlja je postala premala, ali astronomski prostor ... možda se u njemu krije izazov, i san koji nam je potreban. Ne znam. Sve što znam jeste da je krajnje vreme da ga pronađemo.
<BR>&nbsp;&nbsp;&nbsp;&nbsp;&nbsp;Onda se začUo slabašno zujanje iz telekoma pored Mandelbauma. Posegao je i pritisnuo prekidač. Onda je osetio iznenadan nalet umora. Trebalo bi da je napet, da se trese od uzbuđenja, ali on je osećao samo umor i prazninu.
<BR>&nbsp;&nbsp;&nbsp;&nbsp;&nbsp;Mašina je izbacila par signala: "Robotska svemirska stanica izveštava o letu raketa s Urala. Četiri treba da pogode Njujurk za oko deset minuta."
<BR>&nbsp;&nbsp;&nbsp;&nbsp;&nbsp;"Deset minuta", zazviždao je Rosman. "Mora da imaju atomski pogon."
<BR>&nbsp;&nbsp;&nbsp;&nbsp;&nbsp;"Nema sumnje." Mandelbaum je okrenuo Zaštitni centar u Empajer stejt bildingu."
<BR>&nbsp;&nbsp;&nbsp;&nbsp;&nbsp;"Spremite mašineriju, momci", rekao je. "Još deset minuta."
<BR>&nbsp;&nbsp;&nbsp;&nbsp;&nbsp;"Koliko?"
<BR>&nbsp;&nbsp;&nbsp;&nbsp;&nbsp;"Četiri. Mora da su računali da ćemo se zaustaviti bar na tri, pa će to biti moćne zverke. Hidrogensko-litijumske bojeve glave, rekao bih."
<BR>&nbsp;&nbsp;&nbsp;&nbsp;&nbsp;"Četiri, a? Važi, žefe. Poželi nam sreću."
<BR>&nbsp;&nbsp;&nbsp;&nbsp;&nbsp;"Da poželim vama sreću?" Mandelbaum se pokvareno iskezio.
<BR>&nbsp;&nbsp;&nbsp;&nbsp;&nbsp;Gradu je rečeno da je projekat eksperiment s osvetljenjem. Ali kada se plavetnilo pojačalo do postojanog sjaja, nalik na krov od svetiljki, a sirene počele da zavijaju, mora da su svi pretpostavili u čemu je stvar. Mandelbaum je pomislio na muževe koji uz sebe stiskaju žene i decu i pitaju se šta bi se drugo moglo da događa. Molitva? Teško; ako religija bude postojala u budućnosti, to neće biti animizam koji je bio dovoljan u godinama slepila. Ushićenje zbog borbe? Ne, to je još jedan odbačeni mit. Divlja panika? Možda malo toga.
<BR>&nbsp;&nbsp;&nbsp;&nbsp;&nbsp;Rosman je shvatio jedan dobar deo istine, pomislio je Mandelbaum. Čovek sada nema šta drugo da radi, u sudnjem času, osim da vrišti od straha ili da se nadvije nad one koje voli i pokuša da ih zaštiti svojim mesom vrednim sažaljenja. Niko ne može iskreno da oseća da umire za nešto vredno. Ako uperi pesnicu prema nebesima, neće to biti zato što ga je razbesnelo zlo, već iz prostog nagona.
<BR>&nbsp;&nbsp;&nbsp;&nbsp;&nbsp;Praznina... Da, pomislio je, rekao bih da su nam potrebni novi simboli.
<BR>&nbsp;&nbsp;&nbsp;&nbsp;&nbsp;Rosman je ustao i pipanjem našao put do ormarića, otvorio je ladicu i izvadio bocu. "Sačuvao sam malo burgundca iz četrdeset druge", rekao je. Hoćeš li da piješ sa mnom?
<BR>&nbsp;&nbsp;&nbsp;&nbsp;&nbsp;"Naravno", rekao je Mandelbaum. Nije mario za vino, ali morao je da pomogne prijatelju. Rosman se nije plašio, bio je star i pun dana, ali nešto se u njemu gubilo. Otići kao gospodin... Pa, i to je bio neki simbol.
<BR>&nbsp;&nbsp;&nbsp;&nbsp;&nbsp;Rosman je sipao vino u kristalne čaše s nožicom i pružio jednu Mandelbaumu, sa samrtnom uglađenošću. Kucnuli su se i popili po malo. Rosman je ponovo seo, proveravajući ukus.
<BR>&nbsp;&nbsp;&nbsp;&nbsp;&nbsp;"Na dan venčanja pili smo burgundac", rekao je.
<BR>&nbsp;&nbsp;&nbsp;&nbsp;&nbsp;"Ma, dobro, nema potrebe za kukanjem", odvratio je Mandelbaum. "Ekrani će da izdrže. To je ona ista vrsta sile koja atomsko jezgro drži na okupu... nema ničega jačeg u vaseljeni."
<BR>&nbsp;&nbsp;&nbsp;&nbsp;&nbsp;"Nazdravljao sam životinjskom čoveku", rekao je Rosman. U pravu si, ovo je njegov poslednji trzaj. Ali po mnogo čemu bio je plemenito stvorenje.
<BR>&nbsp;&nbsp;&nbsp;&nbsp;&nbsp;"Jeste", rekao je Mandelbaum. Otkrio je najgenijalnija oružja.
<BR>&nbsp;&nbsp;&nbsp;&nbsp;&nbsp;"Te rakete..." One nešto predstavljaju. One su predivne, znaš, čiste i blistave, sagrađene potpuno časno. Trebalo je puno strpljivih vekova da se dostigne tačka u kojoj su one mogle biti iskovane. Činjenica da one nama nose smrt je sporedna.
<BR>&nbsp;&nbsp;&nbsp;&nbsp;&nbsp;Ne slažem se. Mandelbaum se zakikotao, tužan, slabašan zvuk u velikoj tišini oko njega.
<BR>&nbsp;&nbsp;&nbsp;&nbsp;&nbsp;U sobi se nalazio veliki sat s luminiscentnim brojčanikom. Njegova velika sekundara pravila je duge, lenje krugove, jednom, drugi put, treći put. Empajer stejt bio je stub tame na mutnoplavom luku neba. Mandelbaum i Rosman sedeli su i pili, zadubljeni u sopstvene misli.
<BR>&nbsp;&nbsp;&nbsp;&nbsp;&nbsp;Nebesa su blesnula kao munja, nebo je iznenada postalo brilijantan pehar. Mandelbaum je pokrio zapanjene oči i pustio da čaša padne i razbije se o pod. Osetio je na koži zračnje nalik na Sunčev sjaj, kako trepće. Grad je gromoglasno tutnjao.
<BR>&nbsp;&nbsp;&nbsp;&nbsp;&nbsp;...dva, tri, četiri.
<BR>&nbsp;&nbsp;&nbsp;&nbsp;&nbsp;Posle je nastupio neki drugačiji mir, u kome su odjeci brundali i tutnjali između visokih zidova. Vetar je hujao praznim ulicama, a velike zgrade polako su se i drhtavo smirivale.
<BR>&nbsp;&nbsp;&nbsp;&nbsp;&nbsp;"Dovoljno uspešno", rekao je Mandelbaum. Nije osećao neku naročitu emociju. Ekran je obavio posao, grad je preživeo... U redu, može da nastavi svoj posao. Nazvao je Gradsku većnicu. "Halo, tamo. Sve je u redu? Vidi, moramo da radimo, da proverimo da li ima panike i..."
<BR>&nbsp;&nbsp;&nbsp;&nbsp;&nbsp;Krajičkom oka opazio je da Rosman sedi tiho, s neispijenim pićem na doručju fotelje.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
