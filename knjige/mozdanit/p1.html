<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Zamka se sklopila u smiraj dana. Pri poslednjim crvenim zracima svetla zec je udarao o njene zidove sve dok bol nije učinio da oseti strah i obamrlost, pa se skupio, uzdrman treptajima sopstvenog srca. Kad je pala noć, i s njome došle zvezde, to su mu bili jedini pokreti. Ali kada se Mesec uzdigao, svetlost njegovu, kao led, uhvatiše zečje velike oči, zagledane kroz senke u šumu.
<BR>&nbsp;&nbsp;&nbsp;&nbsp;&nbsp;Vid zeca nije stvoren da bliske predmete dovodi u žižu; ipak, posle nekog vremena pogled mu je pao na ulaz u zamku. Kada je ušao u nju, hitro je tresnula za njim, a posle toga se čulo samo njegovo sopstveno jednoliko, satiruće udaranje o drvo. Sada se, polako, napinjući se kroz belu nestvarnu izmaglicu mesečine, prisetio padanja vratašca, i zaskvičao od užasa, blago. Jer vratašca su sad bila tamo, čvrsta i sumorna na pozadini šume koja je žamorila, a ranije su bila gore i uz tresak se jesu spustila dole; ovo sad-pre dvojstvo bilo je nešto što zec nikada ranije nije iskusio.
<BR>&nbsp;&nbsp;&nbsp;&nbsp;&nbsp;Mesec se podigao još više, krenuo nebom punim zvezda. Sova je zahukala i zec se sledio kad su njena krila projezdila iznad njega. U sovinom glasanju bilo je straha i čuđenja, a i jedne nove vrste bola. U trenu je nestala i oko njega su ostali samo laki mrmor i mirisi noći. A on je dugo sedeo, gledao u vratašca i prisećao se kako su se spustila.
<BR>&nbsp;&nbsp;&nbsp;&nbsp;&nbsp;Pa je Mesec počeo da se spušta, prema zapadnom nebu, koje je bledelo. Možda je zec malo i plakao, na svoj način. Zora, bolje reći tek izmaglica u tami, oslikavala je rešetke zamke na sivom drveću. A nisko na vratima nalazila se poprečna reza.
<BR>&nbsp;&nbsp;&nbsp;&nbsp;&nbsp;Polako, jako polako, zec se primicao, sve dok nije stigao do ulaza. Grozio se stvari koja ga je zatvorila unutra. Mirisala je na čoveka. Onda ju je onjušio i osetio rosnjikavu hladnoću i vlagu na gubici. Nije se micala. Ali onda je pala.
<BR>&nbsp;&nbsp;&nbsp;&nbsp;&nbsp;Zec se šćućurio; naslonio ramena na rešetke. Onda se ispravio, nadimajući grudi, i drvo se zatreslo. Njegovo disanje bilo je brzo i odsečno, zviždukavo između zuba; pokušao je ponovo. Vratašca su krenula naviše po vođicama, i zec je suknuo napolje.
<BR>&nbsp;&nbsp;&nbsp;&nbsp;&nbsp;Na trenutak je mahnito odmerio sve oko sebe. Mesec koji je tonuo zaslepljivao ga je. Vratašca su tresnula na svoje mesto, i on se okrenuo i utekao.
<BR>
<BR>&nbsp;&nbsp;&nbsp;&nbsp;&nbsp;Arči Brok do kasno je vadio panjeve u severnom delu šume. Gospodin Rosman želeo je da svi budu izvađeni pre srede, da bi mogao da krene s oranjem na ovom novom polju, pa je obećao Broku dodatni honorar ako to uspe. Zato je Brok poneo s sobom nešto za večeru i radio sve dok nije postalo suviše mračno. Onda se pešice uputio kući, udaljenoj tri milje, jer mu nisu dozvoljavali da koristi džip ili kamion.
<BR>&nbsp;&nbsp;&nbsp;&nbsp;&nbsp;Bio je umoran, ali nije razmišljao o tome; malo ga je bolelo telo i žudeo je za jednim dobrim pivom. Ali uglavnom uopšte nije razmišljao; podizao je noge i spuštao, a put je klizio pod njim. S obe strane bila je mračna šuma i duge senke padale su preko mesečinom izbeljene zemlje; čulo se cvrčanja cvrčaka, a jednom se oglasila i sova. Mora da uzme pušku i skine tu sovu pre nego što odnese koje pile. Gospodin Rosman nije mario što Brok ide u lov.
<BR>&nbsp;&nbsp;&nbsp;&nbsp;&nbsp;Bilo je zanimljivo to da večeras nije prestajao da razmišlja. Obično bi prosto hodao, pogotovu kad je bio ovako umoran, ali sad - možda zbog Meseca - misli su sustizale jedna drugu, i reči su se nekako oblikovale u njegovoj glavi kao da neko priča. Razmišljao je o svom krevetu i kako bi bilo lepo odvesti se kući posle posla; naravno, on bi se sav zbunio kad bi vozio, a imao je i nekoliko sudara. Čudno, jer se činilo da to nije tako teško; treba naučiti neke signale i držati oči otvorene - to je sve.
<BR>&nbsp;&nbsp;&nbsp;&nbsp;&nbsp;Bat njegovih stopala na putu bio je šupalj. Duboko je udahnuo - uvukao hladan večernji vazuh u pluća i pogledao naviše, pored Meseca. Večeras su zvezde baš velike i svetle.
<BR>&nbsp;&nbsp;&nbsp;&nbsp;&nbsp;Još se nečeg prisetio; neko je rekao da su zvezde kao Sunce, samo su dalje. To mu tada nije imalo puno smisla. Ali možda je zaista tako, jer je i svetlo malo sve dok mu ne priđeš, a tada može da bude jako veliko. Samo, ako su zvezde velike kao Sunce, onda mora da su grozno daleko.
<BR>&nbsp;&nbsp;&nbsp;&nbsp;&nbsp;A onda se ukopao u mestu, jer je iznenada osetio nalet jeze. Gospode Bože! Koliko visoko gore mora da su zvezde!
<BR>&nbsp;&nbsp;&nbsp;&nbsp;&nbsp;Činilo se da mu zemlja izmiče ispod nogu; kao da visi na majušnoj steni koja se ludo vrti kroz večitu tamu, a velike zvezde gore i tutnje oko njega, tako daleko gore da je zacvileo a da toga nije ni bio svestan.
<BR>&nbsp;&nbsp;&nbsp;&nbsp;&nbsp;Počeo je da trči.
<BR>
<BR>&nbsp;&nbsp;&nbsp;&nbsp;&nbsp;Dečak je ustao rano, iako je bilo leto pa škola i doručak nisu bili ni blizu. Ulica i grad s druge strane njegovog prozora delovali su jako čisto i svetlo na ranom suncu. Da nije bilo jednog kamiona koji je prokloparao ulicom, i čoveka u plavom radničkom odelu koji je prošao ka mlekari, noseći posudu s ručkom, ceo svet bio bi samo njegov. Otac mu je već otišao na posao, mama je volela da se na još jedan sat vrati u krevet pošto bi ocu spremila doručak, a seka je još spavala, tako da je cela kuća bila njegova.
<BR>&nbsp;&nbsp;&nbsp;&nbsp;&nbsp;Trebalo je da mu dođe drug i da krenu na pecanje, ali prvo je hteo da malo radi na modelu aviona. Umio se onoliko detaljno koliko se to obično zahteva od jednog desetogodišnjaka, zgrabio zemičku iz ostave, vratio se u svoju sobu i ščistio sve sa stola. Avion će biti prava lepotica: Meteor sa CO <SUB>2</SUB> punjenjem da daje mlaz. Samo, nekako, jutros nije delovao onako dobro kao sinoć. Poželeo je da može da mu napravi pravi mlazni motor.
<BR>&nbsp;&nbsp;&nbsp;&nbsp;&nbsp;Uzdahnuo je, odgurnuo ono na čemu je radio u stranu i izvadio list papira. Uvek je voleo da žvrlja brojeve, a jedan učitelj ga je naučio nešto malo o algebri. Neki momci su ga zbog toga zvali učiteljska maza, dok ih nije prebio, ali bilo je to stvarno zanimljivo, ne ono uobičajeno učenje tablice množenja. Tu su brojevi i slova nešto činili. Učitelj mu je rekao da će, ako stvarno želi da gradi svemirske brodove kad odraste, morati da se ozbiljno pozabavi matematikom.
<BR>&nbsp;&nbsp;&nbsp;&nbsp;&nbsp;Počeo je da crta grafikone. Različite vrste jednačina pravile su različite slike. Bilo je zabavno gledati kako x = ky + c čini pravu liniju, dok x2 + y2 = c uvek pravi krug. A šta ako promeniš jedno od x, da bude 3 umesto 2? Šta će se tada dogoditi sa y? To mu nikada ranije nije palo na pamet!
<BR>&nbsp;&nbsp;&nbsp;&nbsp;&nbsp;Čvrsto je stegao olovku; jezik mu je virio iz ugla usta. Moraš da se nekako prišunjaš x-u i y-u, promeniš jedno od njih samo malčice, a onda...
<BR>&nbsp;&nbsp;&nbsp;&nbsp;&nbsp;Kada ga je majka pozvala na doručak, već je daleko bio odmakao u pronalasku diferencijalnog računa.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
