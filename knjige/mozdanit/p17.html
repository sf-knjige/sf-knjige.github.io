<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Proleće je kasno stiglo, ali u vazduhu se sada osećala toplina, a na drveću je bila zelena izmaglica. Dan je bio suviše lep da bi se sedelo u kancelariji i Mandelbaum je zažalio zbog svog položaja. Bilo bi mnogo zabavnije izaći malo na golf, ako je najbliži teren dovoljno suv. Ali kao glavni upravnik područja koje se sastojalo, grubo, od starih država Njujork, Nju Džersi i Nju Ingland, imao je svoje obaveze.
<BR>&nbsp;&nbsp;&nbsp;&nbsp;&nbsp;Pa, kada u potpunosti puste u pogon ekrane sile za menjanje vremena, on će svoj štab preseliti negde u prirodu i sedeti na otvorenom. Do tada, još je bio u gradu. Njujork je umirao; više nije bilo ni ekonomske ni društvene svrhe njegovog postojanja i svakoga dana napuštale su ga stotine ljudi, ali lokacija je još bila uobičajena.
<BR>&nbsp;&nbsp;&nbsp;&nbsp;&nbsp;Ušao je u kancelariju, klimnuo osoblju i krenuo u lično svetilište. Čekala ga je uobičajena hrpa izveštaja, i tek što je počeo da ih pregleda, telefon je zazvonio. Opsovao ga je dok je podizao slušalicu... Mora da je nešto prilično hitno kad mu je sekretarica prebacila vezu. "Halo", odsečno je rekao.
<BR>&nbsp;&nbsp;&nbsp;&nbsp;&nbsp;"Vilijam Džerom." Bio je to glas nadzornika projekta fabrike hrane na Long Ajlendu. On je pre promene bio građevinski inženjer i nastavio je da obavlja svoj posao na višem nivou. "Potreban mi je savet", nastavio je, "a čini mi se da ste u okolini vi najbolji čovek-ideja kad su u pitanju ljudski odnosi."
<BR>&nbsp;&nbsp;&nbsp;&nbsp;&nbsp;Govorio je pomalo čudno, kao i Mandelbaum; obojica su upražnjavali skoro razvijen, unitarni jezik. Bio je maksimalno logičan i imao minimalne viškove u strukturi; postojala je oblast preciznog značenja u nekoliko reči, i verovatno će postati internacionalni jezik nauke i biznisa, ako ne i poezije; međutim, bio je obnarodovan tek pre nedelju dana.
<BR>&nbsp;&nbsp;&nbsp;&nbsp;&nbsp;Mandelbaum se namrštio. Džerom je radio na trenutno najvažnijoj stvari na svetu. Dve milijarde ljudi potrebno je nekako nahraniti, a biljke za sintezu hrane omogućile bi slobodnu raspodelu odgovarajućih, mada neuzbudljivih sledovanja; ali prvo ju je bilo potrebno sagraditi. "Šta je ovaj put?" upitao je. "Još muka sa Fort Noksom?" Zlato je sada bilo industrijski metal, cenjen zbog provodljivosti i inertnosti, a Džerom je želeo mnogo toga za opite i reakcione posude.
<BR>&nbsp;&nbsp;&nbsp;&nbsp;&nbsp;"Ne, konačno su počeli isporuku. Radnici su u pitanju. Rade smanjenim kapacitetom i to uskoro može da preraste u štrajk."
<BR>&nbsp;&nbsp;&nbsp;&nbsp;&nbsp;"Zbog čega? Viših nadnica?" Mandelbaumov glas bio je podrugljiv. Problem s novcem još nije bio u potpunosti rešen i neće ni biti sve dok novi platežni standard čovek-sat ne bude prihvaćen u celom svetu; u međuvremenu, on je ustanovio svoj lokalni sistem, plaćanje potvrdama koje s mogu zameniti za robu i usluge. Ali toga je bilo taman koliko treba: više novca bilo bi bezvredno.
<BR>&nbsp;&nbsp;&nbsp;&nbsp;&nbsp;"Ne, to smo prevazišli. U stvari, oni ne žele da rade šest sati dnevno. Prilično je dosadno; ukucavanje eksera i mešanje betona. Objasnio sam da je potrebno neko vreme da se izgrade roboti za takvu vrstu posla, ali oni smesta žele plandovanje. Šta da radim kad svako radije prihvata minimum standarda života, pa sedi i filozofira u slobodno vreme?"
<BR>&nbsp;&nbsp;&nbsp;&nbsp;&nbsp;Mandelbaum se široko osmehnuo. "I vreme za zabavu je deo standarda života. Bile, ti treba da ih navedeš da žele da ostanu na poslu."
<BR>&nbsp;&nbsp;&nbsp;&nbsp;&nbsp;"Aha... A kako?"
<BR>&nbsp;&nbsp;&nbsp;&nbsp;&nbsp;"Pa, šta smeta da postaviš ozvučenje i puštaš predavanja o ovome ili onome? Još bolje, daj svakom čoveku dugmičasti prijemnik i nek svako nađe šta hoće: razgovore, simfonije, šta bilo. Pozvaću Kolumbiju i naložiti im da za vas naprave uskotalasnu seriju."
<BR>&nbsp;&nbsp;&nbsp;&nbsp;&nbsp;"Misliš, radio seriju?"
<BR>&nbsp;&nbsp;&nbsp;&nbsp;&nbsp;"Da, ali uskotalasnu; u protivnom, ostali bi kod kuće i slušali. Ova serija tekla bi samo u radno vreme i bila odašiljana isključivo na tvoje gradilište."
<BR>&nbsp;&nbsp;&nbsp;&nbsp;&nbsp;"Hmmm..." Džerom se nasmejao. "To bi moglo da uspe!"
<BR>&nbsp;&nbsp;&nbsp;&nbsp;&nbsp;"Naravno. Otkrij šta momci hoće i obavesti me. Ja ću da se postaram za ostalo."
<BR>&nbsp;&nbsp;&nbsp;&nbsp;&nbsp;Kada je inženjer spustio slušalicu, Mandelbaum je napunio lulu i vratio se papirima. Poželeo je da se sve njegove glavobolje tako lako mogu rešiti. Ali evo pitanje preseljenja. Čini se da svi živi, uključujući i pseta, žele da žive u prirodi; prevoz i komunikacije više nisu bili činilac izolacije. To bi zahtevalo ogroman posao na prenošenju i uređenju pejzaža, da i ne pominjemo rešavanje vlasničkih odnosa. On nije mogao da se odupre tako snažnom zahtevu, ali nije mogao ni da to odjednom reši. Onda, tu je bilo i pitanje...
<BR>&nbsp;&nbsp;&nbsp;&nbsp;&nbsp;"O'Banjon", rekao je najavljivač.
<BR>&nbsp;&nbsp;&nbsp;&nbsp;&nbsp;"Hm? O, da. Ima zakazano, zar ne? Pošaljite ga unutra."
<BR>&nbsp;&nbsp;&nbsp;&nbsp;&nbsp;Brajan O'Banjon bio je običan pandur pre promene; tokom perioda haosa radio je u građanskoj policiji; sada je bio lokalni šef Posmatrača. Uza sve to, još je bio i veliki Irac, crven u licu, pa je bilo neprikladno iz njegovih usta čuti odrešit unitarni.
<BR>&nbsp;&nbsp;&nbsp;&nbsp;&nbsp;"Potrebno mi je još ljudi", rekao je. "Posao opet postaje suviše velik."
<BR>&nbsp;&nbsp;&nbsp;&nbsp;&nbsp;Mandelbaum je puhnuo dim i počeo da razmišlja o tome. Posmatrači su bili njegova tvorevina, iako je ideja daleko prodrla i neće proći mnogo vremena pre nego što će je, verovatno, prihvatiti međunarodna vlada. Glatko operisanje društva zahteva postojan protok fantastično ogromne količine informacija koje se svakodnevno moraju međusobno dovoditi u vezu ako se ne želi da se razvoj otrgne iz ruke. Posmatrači su ih prikupljali na različite načine: jedan od najdelotvornijih bio je naprosto lutati naokolo kao običan građanin, razgovarati s ljudima i koristiti logiku da se popune sve prećutno izrečene stvari.
<BR>&nbsp;&nbsp;&nbsp;&nbsp;&nbsp;"Brajane, regrutacija i obuka zahtevaju vreme", rekao je Mandelbaum. "Za šta tačno su ti potrebni?"
<BR>&nbsp;&nbsp;&nbsp;&nbsp;&nbsp;"Pa, prvo, tu je ovo sa slaboumnima, hteo bih da tu stavim još par ljudi. Nije to lak posao; ima ih koji još lutaju naokolo, znaš i sam, i moramo da ih pronađemo i nenametljivo navedemo na pravi put, prema jednoj od onih malih kolonija koje niču."
<BR>&nbsp;&nbsp;&nbsp;&nbsp;&nbsp;"A same kolonije treba brižljivije nadgledati i čuvati od uticaja... aha. Pre ili kasnije, moraćemo da odlučimo šta s njima. Ali to će biti sastavni deo odluke šta ćemo sa samima sobom, a to još prilično visi u vazduhu. U redu, još nešto?"
<BR>&nbsp;&nbsp;&nbsp;&nbsp;&nbsp;"Nabasao sam na... nešto. Ne znam šta, ali mislim da je veliko i da je deo toga ovde u Njujorku."
<BR>&nbsp;&nbsp;&nbsp;&nbsp;&nbsp;Mandelbaum je bio miran. "Šta to, Brajane?" tiho je upitao.
<BR>&nbsp;&nbsp;&nbsp;&nbsp;&nbsp;"Ne znam. Možda nije čak u pitanju kriminal. Ali veliko je. Imam nagoveštaje iz pet-šest zemalja širom sveta. Naučna oprema i materijali odlaze sumnjivim kanalima i gube se iz vida ... javnosti."
<BR>&nbsp;&nbsp;&nbsp;&nbsp;&nbsp;"Pa? Zašto bi nam svaki naučnik podnosio detaljan račun o svom radu?"
<BR>&nbsp;&nbsp;&nbsp;&nbsp;&nbsp;"Nema razloga. Ali, na primer, švedski posmatrački tim naleteo je na nešto. Neko u Stokholmu želeo je određenu vrstu vakuumske cevi, jako posebnu vrstu. Proizvođač je objasnio da je celokupne zalihe, koje su bile jako male, zbog slabe trađnje, kupio neko drugi. Potencijalni kupac potražio je tog nekog drugog, za koga se ispostavilo da je agent koji je kupovao za nekog četvrtog, koga nikad nije video. To je zainteresovalo Posmatrače i oni su proverili svaku laboratoriju u zemlji; nijedna od njih nije to kupila, tako da je verovatno poslato napolje, privatnim avionom ili nešto slično. Zamolili su Posmatrače u drugim zemljama da provere. Ispostavilo se da su naši carinici primetili da pun sanduk tih istih cevi stiže u Ajdelvajld. Crv sumnje mi je tu proradio i pokušao sam da pronađem kuda su te cevi nestale. Bez uspeha ... put se tamo završavao.
<BR>&nbsp;&nbsp;&nbsp;&nbsp;&nbsp;Tako da sam počeo da i sam zapitkujem Posmatrače širom sveta, i otkrio nekoliko sličnih slučajeva. Delovi svemirskih brodova nestali su u Australiji, na primer, a tovar urana iz Belgijskog Konga. To možda ne znači baš ništa, ali, dobro, ako je to zakonit projekat, čemu onda sva ta tajanstvenost? Želim još ljudi da mi pomognu da to ispitam. Nešto mi tu smrdi."
<BR>&nbsp;&nbsp;&nbsp;&nbsp;&nbsp;Mandelbaum je klimnuo. Nešto nalik na sulud, nimalo bezbedan eksperiment u nuklearki ... to bi moglo razoriti celo njegovo područje. Ili je to neki smišljeniji plan. Još se nije moglo reći.
<BR>&nbsp;&nbsp;&nbsp;&nbsp;&nbsp;"Videću da ih dobiješ", rekao je.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
