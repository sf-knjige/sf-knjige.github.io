<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Grad je bio organizam, ali Korint nikada ranije nije uviđao njegovu zapletenu i nesigurnu ravnotežu. Sada, kada je balans nestao, Njujork je brzo klizio ka slomu i smrti.
<BR>&nbsp;&nbsp;&nbsp;&nbsp;&nbsp;Radilo je samo nekoliko vozova podzemne železnice; u sistemu za slučaj opasnosti radili su samo oni dovoljno posvećeni poslu, koji je postao ujedno i dosadan i odvratan. Stanice su bile prazne i mračne, prljave od nepočišćenog đubreta, a vrištanje točkova donosilo je mučan utisak samoće. Korint je pešice išao do posla, prljavim ulicama čiji se promet sveo na beznačajan delić nekada postojane reke.
<BR>&nbsp;&nbsp;&nbsp;&nbsp;&nbsp;Sećanje, staro pet dana: putevi zakrčeni, čelična zapreka dugačka deset milja ispunjava vazduh izduvnim gasovima, ljudi počinju da se guše - slepa panika, rulja koja beži iz grada za koji je zaključila da je propao, leti iz njega prosečnom brzinom od pet milja na sat. Dvoja kola zaplela su branike i vozači su izišli iz njih i tukli se dok im se lica nisu pretvorila u krvave maske. Policijski helikopteri nemoćno zuje iznad glava, nalik na čudovišne mušice. Tužno je saznati da umnogostručena inteligencija nije sprečila jedan takav životinjski stampedo.
<BR>&nbsp;&nbsp;&nbsp;&nbsp;&nbsp;Oni koji su ostali - možda tri četvrtine stanovnika grada - još su se borili. Jako racionisani gas, voda i struja, dostavljani su građanima. Hrana je još kapala sa sela, iako se moralo uzimati ono do čega je bilo moguće doći, i to papreno platiti. A on je bio kao čajnik: tandrkao je, kuvao i spremao se da proključa.
<BR>&nbsp;&nbsp;&nbsp;&nbsp;&nbsp;Sećanje, staro tri dana: druga pobuna u Harlemu, kada se strah od nepoznatog i bes zbog prastare nepravde pretočio u borbu, bez nekog razloga, osim što neuvežbani umovi nisu mogli da kontrolišu svoje nove moći. Ogromna tutnjava stambenih zgrada koje gore, divovske crvene buktinje dižu se ka vetrovitom noćnom nebu. Nemirna luminiscencija nalik na krv na hiljadama mračnih lica, hiljadama bedno obučnih tela koja štropoću, njišu se i teturaju ulicama. Nož koji blista visoko i utoljuje žeđ u ljudskom grlu. Vrisak kad neka žena pada i pretvara se u bezobličnu masu pod stotinama nogu koje trče. Helikopteri lete tamo-amo i vrte se u oluji pregrejanog vazduha koji hita naviše iz vatara. A ujutro, prazne ulice, izmaglica gorkog dima, slabašno šmrktanje iza zamandaljenih prozora.
<BR>&nbsp;&nbsp;&nbsp;&nbsp;&nbsp;Da, još postoji tanušan, nategnut privid reda. Samo ... koliko još može da traje?
<BR>&nbsp;&nbsp;&nbsp;&nbsp;&nbsp;Odrpan čovek sa neurednom, skorašnjom bradom, drao se držeći propoved na uličnom uglu. Desetina ljudi stajala je oko njega i slušala ga neobično pažljivo. Korint je u tišini čuo glasne i oštre reči: "...jer smo zaboravili večita načela života, jer smo dopustili da nas naučnici izdaju, jer smo svi sledili pametnjakoviće. Kažem vam, život je jedini važan pred velikim Jedinstvom u kome smo svi jedno i jedno je sve. Smotrite, ja vam donosim reč vraćenih..."
<BR>&nbsp;&nbsp;&nbsp;&nbsp;&nbsp;Koža mu se naježila i brzo je zamakao za ugao. Da li je to bio misionar kulta Trećeg Ba'ala? Nije znao, a nije mu se ostajalo da sazna. Na vidiku nije bilo pandura da to prijavi. Biće prava nevolja ako nova religija stekne pristalice ovde u gradu. Donekle ga je utešilo to što je video da jedna žena ulazi u obližnju katoličku crkvu.
<BR>&nbsp;&nbsp;&nbsp;&nbsp;&nbsp;Jedan taksi skrenuo je za ugao na dva točka, bočno okrznuo parkirana kola i nestao u eksploziji buke. Neki drugi automobil vukao se niz ulicu; vozač je imao napeto lice, a saputnik je držao pušku. Strah. Radnje s obe strane ulice bile su zamandaljene; jedna mala bakalnica ostala je otvorena, a njen vlasnik držao je pištolj za pojasom. U prljavom ulazu u stambenu zgradu sedeo je starac i čitao Kantovu Kritiku s čudnom i mahnitom glađu koja je činila da zaboravi na okolni svet.
<BR>&nbsp;&nbsp;&nbsp;&nbsp;&nbsp;"Gospodine, nisam jeo dva dana."
<BR>&nbsp;&nbsp;&nbsp;&nbsp;&nbsp;Korint je pogledao oblik koji se došunjao iz jedne bočne uličice. "Žao mi je", odgovorio je. "Imam samo deset dolara kod sebe. Jedva dovoljno za obrok, po sadašnjim cenama."
<BR>&nbsp;&nbsp;&nbsp;&nbsp;&nbsp;"Hriste, ja ne mogu da nađem posao..."
<BR>&nbsp;&nbsp;&nbsp;&nbsp;&nbsp;"Idi u Gradsku većnicu, prijatelju. Daće ti posao i nahraniti te. Njima su jako potrebni ljudi."
<BR>&nbsp;&nbsp;&nbsp;&nbsp;&nbsp;Prezir: "U tu ekipu? Da čistim ulice, bacam đubre, dovozim hranu... Radije ću da gladujem!"
<BR>&nbsp;&nbsp;&nbsp;&nbsp;&nbsp;"Onda gladuj", ispljunuo je Korint i brže nastavio dalje. Težina revolvera koji je potezao džep njegovog kaputa bila je uveseljavajuća. Nisu mu se mnogo dopadali takvi tipovi, posle onog što je video.
<BR>&nbsp;&nbsp;&nbsp;&nbsp;&nbsp;Ipak, kako je moguće očekivati nešto drugo? Uzmi tipično ljudsko biće, radnika u fabrici ili kancelariji, čiji je mozak otupljen do zbirke verbalnih refleksa, čija je budućnost dan za danom lipsavanja, a koja mu ne nudi ništa više do prilike da napuni stomak i da bude napojen filmom ili televizijom... Više većih automobila, više većih plastičnih predmeta, sve dalje i sve više s američkim načinom života. Čak i pre promene, postojala je praznina u zapadnoj civilizaciji, okrenuta unutra, nesvesno shvatanje da mora da postoji nešto više u životu od čovekovog ličnog efemernog sebe ... a ideal nije bio na vidiku.
<BR>&nbsp;&nbsp;&nbsp;&nbsp;&nbsp;A onda iznenada, gotovo preko noći, ljudska inteligencija eksplodirala je prema fantastičnim visinama. Potpuno novi kosmos otvorio se pred ovim čovekom, vizije, shvatanja, misli koje su spontano ključale u njemu. Video je bednu nepriličnost sopstvenog života, trivijalnost svoga posla, uske i besmislene granice svojih verovaja i ko vencija ... i digao je ruke.
<BR>&nbsp;&nbsp;&nbsp;&nbsp;&nbsp;Naravno, nisu svi otišli ... nije čak ni većina. Ali dovoljno je ljudi to uradilo da iz koloseka izbaci celokupnu strukutru tehnološke civilizacije. Ako se više ne kopa ugalj, onda radnici u čeličanama i mašinci ne mogu ostati na svojim poslovima, makar to i hteli. Dodajete to na poremećaje prouzrokovane izokrenutim osećanjima i...
<BR>&nbsp;&nbsp;&nbsp;&nbsp;&nbsp;Gola žena hodala je ulicu s korpom za pijacu u rukama. Počela je da misli svojom glavom, zamislio je Korint, zaključila da je odeća leti smešna i iskoristila to što je policija imala drugih briga, da reši svoju. U tome, samom po sebi, nije bilo nikakve štete, ali gledajući to kao simptom, zadrhtao je. Bilo koje društvo nužno je zasnovano na određenim, manje ili više proizvoljnim pravilima i ograničenjima. Previše ljudi odjednom je shvatilo da su zakoni proizvoljni, bez stvarnog značaja, i počelo da krši svaki koji im se nije sviđao.
<BR>&nbsp;&nbsp;&nbsp;&nbsp;&nbsp;Jedan mladić sedeo je na pragu kuće, rukama je obgrlio kolena privučena do brade, ljuljao se napred-nazad i tiho cvileo. Korint je zastao. "Šta nije u redu?" upitao je.
<BR>&nbsp;&nbsp;&nbsp;&nbsp;&nbsp;"Strah." Oči su bile svetle i blistale su. "Iznenada sam ga spoznao. Sam sam."
<BR>&nbsp;&nbsp;&nbsp;&nbsp;&nbsp;Korintov um pružio se napred, do onoga što se spremao da kaže, ali je čuo samo panikom zamagljene reči: "Sve što znam, sve što jesam, ovde je, u mojoj glavi. Sve postoji za mene samo onako kako to ja znam. A jednoga dana ja ću umreti." Pruga pljuvačke tekla mu je iz ugla usana. "Jednoga dana doći će velika tama, mene neće biti ... ničeg neće biti! Ti ćeš možda postojati, za tebe ... mada, kako mogu da znam da i ti nisi samo moj san?... ali za mene neće biti ničega, ničega, ničega. Neće čak biti ni da sam bio." Slabašne suze curile su mu iz očiju; Korint je produžio dalje.
<BR>&nbsp;&nbsp;&nbsp;&nbsp;&nbsp;Ludilo ... da, to je bilo u tesnoj vezi s kolapsom. Mora da postoje milioni onih koji nisu sposobni da podnesu iznenadnu dubinu i oštrinu shvatanja. Nisu sposobni da upravljaju svojom novom moći, i to ih je odvelo u ludilo.
<BR>&nbsp;&nbsp;&nbsp;&nbsp;&nbsp;Zadrhtao je uprkos toplom, mirnom vazduhu.
<BR>&nbsp;&nbsp;&nbsp;&nbsp;&nbsp;Institut je nalikovao na utočište. Kada je ušao unutra, ugledao je čoveka koji je sedeo i stražario: automat mu je ležao pored stolice, a u krilu - udžbenik iz hemije. Lice koje se podiglo prema Korintovom bilo je spokojno. "Zdravo."
<BR>&nbsp;&nbsp;&nbsp;&nbsp;&nbsp;"Je li bilo problema, Džime?"
<BR>&nbsp;&nbsp;&nbsp;&nbsp;&nbsp;"Još nije. Ali to se kod ovih skitnica i fanatika nikad ne zna."
<BR>&nbsp;&nbsp;&nbsp;&nbsp;&nbsp;Korint je klimnuo i osetio kako ga mučnina napušta. Još je bilo razumnih ljudi koji nisu otkačili kada su iznenada spoznali zvezde, već su se tiho vezali za trenutni posao.
<BR>&nbsp;&nbsp;&nbsp;&nbsp;&nbsp;Lif-boj je bio sedmogodišnji dečak, sin jednog radnika Instituta; škole su, naime, bile zatvorene. "Ćao, gospodine", veselo je rekao. "Očekivao sam vas. Kako su uopšte Maksvelu pale na pamet one njegove jednačine?"
<BR>&nbsp;&nbsp;&nbsp;&nbsp;&nbsp;"A?" Korintove oči zaustavile su se na knjizi koja je ležala na sedištu. "Oh, proučavao si radio, zar ne? Kadogan je prilično krut da se od njega počne. Trebalo bi da pokušaš da pročitaš..."
<BR>&nbsp;&nbsp;&nbsp;&nbsp;&nbsp;"Video sam dijagrame kola, gospodine Korint. 'Oću da znam zašto one rade, ali Kadogan ovde daje samo jednačine."
<BR>&nbsp;&nbsp;&nbsp;&nbsp;&nbsp;Korint ga je uputio na članak o vektorskom računu. "Kada to prođeš, dođi opet do mene." Smešio se dok je izlazio na sedmom spratu, ali njegov osmeh je stao da bledi dok je stupao hodnikom.
<BR>&nbsp;&nbsp;&nbsp;&nbsp;&nbsp;Luis je bio u laboratoriji i čekao ga. "Kasniš", progunđao je.
<BR>&nbsp;&nbsp;&nbsp;&nbsp;&nbsp;"Šila", odvratio je Korint.
<BR>&nbsp;&nbsp;&nbsp;&nbsp;&nbsp;Razgovor ovde brzo je postajao nov jezik. Kada ti um učetvorostruči sposobnost, jedna jedina reč, gest rukom, tračak izraza lica, može preneti onome ko poznaje tebe i tvoje manire više od celih pasusa gramatički ispravnog engleskog.
<BR>&nbsp;&nbsp;&nbsp;&nbsp;&nbsp;"Jutros si zakasnio", mislio je Luis. "Da li je bilo nekih problema?"
<BR>&nbsp;&nbsp;&nbsp;&nbsp;&nbsp;"Kasno sam krenuo zbog Šile", bio mu je odgovorio Korint. "Iskreno, Nete, ona ovo uopšte ne podnosi dobro. Brinem se zbog nje. Samo, šta tu ja mogu? Više ne razumem ljudsku psihologiju, ona se previše i prebrzo menja. Niko je ne razume. Svi mi postajemo jedni drugima stranci ... i sebi ... a to je zastrašujuće."
<BR>&nbsp;&nbsp;&nbsp;&nbsp;&nbsp;Luisovo teško telo pomerilo se napred. "Hajde. Rosman je ovde i hoće da proćaska s nama."
<BR>&nbsp;&nbsp;&nbsp;&nbsp;&nbsp;Krenuli su niz hodnik i ostavili Johansona i Grinevalda uronjene u posao: merenje promenjenih prirodnih konstanti, ponovno kalibrisanje uređaja, ponovno obavljanje brojnih osnovnih naučnih zadataka.
<BR>&nbsp;&nbsp;&nbsp;&nbsp;&nbsp;Širom zgrade, ostala odeljenja kartirala su izmenjena lica sopstvenih disciplina. Kibernetika, hemija, biologija, psihologija, pre svega... Ljudi su nevoljno odlazilina spavanje - bilo je toliko toga da se uradi.
<BR>&nbsp;&nbsp;&nbsp;&nbsp;&nbsp;Glavešine odeljenja okupile su se oko dugačkog stola u glavnoj sali za sastanke. Rosman je sedeo na svom kraju, visok, mršav i sedokos, ne mičući svoje asketske crte lica. Helga Arnulfsen bila mu je s desne strane, Feliks Mandelbaum s leve. Za trenutka se Korint zapitao šta sindikalni radnik traži ovde, a onda je shvatio da on mora da predstavlja vladu grada u slučaju opasnosti.
<BR>&nbsp;&nbsp;&nbsp;&nbsp;&nbsp;"Dobar dan, gospodo." Rosman je prošao kroz oblike edvardijanske učtivosti s formalnošću koja bi bila smešna da nije tako očigledno predstavljala očajnički pokušaj da se veže za nešto stvarno i poznato. "Molim vas, sedite."
<BR>&nbsp;&nbsp;&nbsp;&nbsp;&nbsp;Činilo se da su sad svi tu, jer je Rosman prešao pravo na stvar:
<BR>&nbsp;&nbsp;&nbsp;&nbsp;&nbsp;"Upravo sam se vratio iz Vašingtona. Okupio sam vas ovde jer osećam da je neophodna hitna razmena ideja i informacija. Vi ćete se osećati bolje znajući da vam ja mogu pružiti celovitu sliku, a ja ću, sasvim sigurno, biti srećniji uz ona naučna objašnjenja do kojih ste vi došli. Zajedno ćemo možda čak moći da isplaniramo nešto pametno."
<BR>&nbsp;&nbsp;&nbsp;&nbsp;&nbsp;"Kad smo kod objašnjenja", rekao je Luis, "mi ovde u Institutu prilično smo saglasni da je teorija doktora Korinta ona prava. Ona se zasniva na tome da je polje sile delimično elektromagnetskog karaktera i da je stvoreno žiromagnetskim dejstvom unutar atomskih jezgara blizu središta galaksije. Ono zrači upolje u konusu koji je, u trenutku kada stigne u našu oblast svemira, širok više svetlosnih godina. On je delovao tako što je inhibirao određene elektromagnetske i elektrohemijske procese, od kojih se izdvaja funkcionisanje određenih tipova neurona. Pretpostavljamo da je Sunčev sistem, u svojoj orbiti oko galaktičkog središta, pre mnogo miliona godina ušao u ovo polje sile ... verovatno u doba krede, ili možda i ranije. Nema sumnje da je u to vreme izumrlo mnogo vrsta. Međutim, život je u celini opstao ... prilagodio je nervne sisteme tako što je nadoknadio inhibirajuću silu, postavši isto toliko puta efikasniji. Ukratko, danas su svi oblici života - ili su bili, neposredno pre promene - onoliko inteligentni koliko bi u svakom slučaju bili."
<BR>&nbsp;&nbsp;&nbsp;&nbsp;&nbsp;"Shvatam", klimnuo je Rosman. "A onda su Sunce i njegove planete napustili polje sile."
<BR>&nbsp;&nbsp;&nbsp;&nbsp;&nbsp;"Da. Polje mora da ima prilično oštru granicu, bar po astronomskim merilima, jer se promena odigrala za nekoliko dana. Rub polja - od oblasti punog intenziteta do oblasti u kojoj uopšte nema uticaja - širok je možda samo deset miliona milja. Sada smo sasvim sigurno van njega: fizičke konstante već nekoliko dana su stabilne."
<BR>&nbsp;&nbsp;&nbsp;&nbsp;&nbsp;"Ali naši umovi nisu", tmurno je rekao Mandelbaum.
<BR>&nbsp;&nbsp;&nbsp;&nbsp;&nbsp;"Znam", upao je Luis. "Odmah ćemo doći i do toga. Glavni efekat izlaska Zemlje iz tog inhibitorskog polja je, naravno, iznenadno povećanje inteligencije kod svih oblika života koji poseduju mozak. Iznenada je nestala ona prigušujuća sila na koju se svaki živi organizam prilagodio.
<BR>&nbsp;&nbsp;&nbsp;&nbsp;&nbsp;Prirodno, nedostatak te sile stvorio je ogromnu nestabilnost. Nervni sistemi naginju podivljalom radu, jer su pokušavali da se stabilizuju i funkcionišu na novom nivou; zato su u početku svi bili tako nervozni i uplašeni. Fizička osnova mozga prilagođena je jednoj brzini, bolje reći - seriji brzina neuronskih signala; sad je, najednom, brzina povećana dok je fizička struktura ostala ista. Običnim jezikom rečeno, potrajaće malo dok se ne prilagodimo ovome."
<BR>&nbsp;&nbsp;&nbsp;&nbsp;&nbsp;"Zašto nismo mrtvi?" upitao je Grahovič, hemičar. "Rekao bih da bi i naša srca, i sve ostalo, trebalo da počnu da rade kao luda."
<BR>&nbsp;&nbsp;&nbsp;&nbsp;&nbsp;"Autonomni nervni sitem bio je relativno malo ugrožen", rekao je Luis. "Čini se da je u pitanju tip ćelija; znate, postoje razne vrste nervnih ćelija, a očigledno su samo one u kori velikog mozga značajno reagovale na promenu. Čak i tamo se brzina funkcionisanja nije baš mnogo povećala - faktor je mali - ali očigledno su procesi koji imaju veze sa svešću tako osetljivi da je to napravilo tu ogromnu razliku u onome što mi nazivamo mišljenjem."
<BR>&nbsp;&nbsp;&nbsp;&nbsp;&nbsp;"Ali, hoćemo li opstati?"
<BR>&nbsp;&nbsp;&nbsp;&nbsp;&nbsp;"Oh, da, siguran sam da neće biti neke fiziološke štete... U svakom slučaju, bar ne kod većine ljudi. Neki su poludeli, nema sumnje, ali to je verovatno više iz psiholoških nego iz fizioloških razloga."
<BR>&nbsp;&nbsp;&nbsp;&nbsp;&nbsp;"A ... hoćemo li ući u neko drugo takvo polje sile?" posumnjao je Rosman.
<BR>&nbsp;&nbsp;&nbsp;&nbsp;&nbsp;"Teško", rekao je Korint. "Na osnovu teorije, prilično sam uveren da postoji najviše jedno takvo u svakoj galaksiji. A pošto je Suncu potrebno nekih dve stotine miliona godina da napravi krug oko galaktičkog središta ... pa, trebalo bi da imamo više od polovine tog perioda pre nego što počnemo da se brinemo da opet ne postanemo glupi."
<BR>&nbsp;&nbsp;&nbsp;&nbsp;&nbsp;"M-hm. Shvatam, gospodo. Najlepše vam hvala." Rosman se nagnuo napred i isprepleo svoje mršave prste. "A što se tiče onoga što sam ja saznao, bojim se da toga nema puno, i da je prilično nepovoljno. Vašington je ludnica. Mnogi ključni ljudi već su napustili svoja mesta; čini se da ima više važnijih stvari u životu od sprovođenja javnog zakona broj taj i taj..."
<BR>&nbsp;&nbsp;&nbsp;&nbsp;&nbsp;"Pa, bojim se da su u pravu", podrugljivo se iskezio Luis.
<BR>&nbsp;&nbsp;&nbsp;&nbsp;&nbsp;"Nema sumnje. Ali da se suočimo s tim, gospodo; koliko god nam se ne sviđao sadašnji sistem, ne možemo ga rasturiti preko noći."
<BR>&nbsp;&nbsp;&nbsp;&nbsp;&nbsp;"Šta kažu iz inostranstva?" upitao je Valter, matematičar. "Šta je s Rusijom?"
<BR>&nbsp;&nbsp;&nbsp;&nbsp;&nbsp;"Bili bismo bespomoćni u slučaju oružanog napada", rekao je Rosman, "ali ono što mogu da pruže preostali delovi vojne obaveštajne službe govori da sovjetska vlast ima sopstvene probleme."
<BR>&nbsp;&nbsp;&nbsp;&nbsp;&nbsp;Uzdahnuo je. "Prvo i prvo, gospodo, nas mora da zabrine sopstveni slom. Vašington svakoga dana postaje sve bespomoćniji: sve manje i manje ljudi sluša predsednikove naredbe i apele, on raspolaže sve manjom i manjom silom. U mnogim oblastima već je objavljeno vanredno stanje, ali bilo kakav pokušaj da se išta silom nametne, doveo bi do građanskog rata. Reorganizacija mora da se obavi na lokalnoj osnovi. Ovo je suština stvari koje vam donosim."
<BR>&nbsp;&nbsp;&nbsp;&nbsp;&nbsp;"Mi na tome radimo, ovde u Njujorku", rekao je Mandelbaum. Delovao je umorno, kao da je sagoreo u danima i noćima neprestanih napora. "Do sada sam sindikate prilično uspešno doveo u red. Čine se napori da se unese i razdeli hrana, a nadamo se da će dobrovoljačka policija održati kakav-takav red."
<BR>&nbsp;&nbsp;&nbsp;&nbsp;&nbsp;Okrenuo se prema Rosmanu. "Vi ste sposoban organizator. Vaše druge interese, vaše poslove i vaše fabrike, voda odnosi, a ovde ima posla koji mora da se obavi. Hoćete li da nam pomognete?"
<BR>&nbsp;&nbsp;&nbsp;&nbsp;&nbsp;"Naravno", klimnuo je starac. "A Institut..."
<BR>&nbsp;&nbsp;&nbsp;&nbsp;&nbsp;"Moraće da nastavi s radom. Mi moramo da utvrdimo šta se tačno dogodilo i šta možemo da očekujemo u bliskoj budućnosti. Moramo da razvijemo hiljadu stvari odmah, ako ne i pre."
<BR>&nbsp;&nbsp;&nbsp;&nbsp;&nbsp;Razgovor se okrenuo na organizacione pojedinosti. Korint je imao malo toga da kaže. Bio je suviše zabrinut zbog Šile. Prošle noći probudila se vrišteći.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
