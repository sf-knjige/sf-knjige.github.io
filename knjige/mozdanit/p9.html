<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Vladimir Ivanovič Panjuškin stajao je pod drvećem i puštao da mu kiša pada po šlemu i sliva se niz ramena kaputa. Bio je to dobar kaput - skinuo ga je s jednog pukovnika posle ove bitke - odbijao je vodu kao prava patka. Nije bilo važno što su mu noge bile zgrčene u iznošenim čizmama.
<BR>&nbsp;&nbsp;&nbsp;&nbsp;&nbsp;Pogled mu je skliznuo nizbrdo, prošao ivicu šume i stigao do doline, gde ga je presekla kiša. Koliko je video, ništa se nije micalo, ništa osim postojanih talasa kiše, a i čuo je samo njen šuplji zvuk. Međutim, instrument je govorio da se u blizini nalazi jedinica Crvene armije.
<BR>&nbsp;&nbsp;&nbsp;&nbsp;&nbsp;Pogledao je instrument ugnežden u sveštenikovim rukama. Skazaljka mu je bila zamagljena od kiše što je krivudala preko staklenog brojčanika, ali videlo se da poigrava. On nije razumeo princip instrumenta - sveštenik ga je napravio od zaplenjenog radija - ali ovaj ih je i ranije upozoravao.
<BR>&nbsp;&nbsp;&nbsp;&nbsp;&nbsp;"Rekao bih da su nekih deset kilometara daleko, Vladimire Ivanoviču." Sveštenikova brada je drhturila dok je govorio. Bila je sakupljena od kiše i kruto mu je visila preko ogrtača od grubog platna. "Kruže naokolo a ne prilaze nam. Možda ih Bog pogrešno usmerava."
<BR>&nbsp;&nbsp;&nbsp;&nbsp;&nbsp;Panjuškin slegnu ramenima. On sam bio je materijalista. Ali ako Božji čovek želi da mu pomogne protiv sovjetske vlade, rado će prihvatiti takvu pomoć. "A možda planiraju i nešto drugo", odgovorio je. "Mislim da je najbolje da konsultujemo Fjodora Aleksandroviča."
<BR>&nbsp;&nbsp;&nbsp;&nbsp;&nbsp;"Nije dobro za njega da ga previše koristimo, sine moj", rekao je sveštenik. "On je jako umoran."
<BR>&nbsp;&nbsp;&nbsp;&nbsp;&nbsp;"Svi smo, prijatelju." Panjuškinove reči bile su bezlične. "Ali ovo je ključna operacija. Ako uspemo da se probijemo do Kirovograda, moći ćemo da izolujemo Ukrajinu od ostatka zemlje. Onda će moći da dođe do ustanka ukrajinskih nacionalista, koji će imati šanse da uspe."
<BR>&nbsp;&nbsp;&nbsp;&nbsp;&nbsp;Blago je zazviždao, par nota punih značenja. Muzika može postati jezik. Ceo ustanak, širom sovjetske imperije, umnogome zavisi od tajnih jezika stvorenih preko noći.
<BR>&nbsp;&nbsp;&nbsp;&nbsp;&nbsp;Osetljivi je izišao iz žbunja s koga je kapala voda i koje je pružalo sklonište Panjuškinovim trupama. Bio je mali za svojih četrnaest godina, a u očima mu se ogledala praznina. Sveštenik je primetio grozničavo crvenilo njegovih obraza i promrljao molitvu za dečaka. Bilo je rastužujuće koristiti ga toliko. Ali da bi bezbožnici uopšte bili pobeđeni, moraju biti pobeđeni što pre, a za to su neophodni Osetljivi. Oni su predstavljali neopipljivu, nenarušivu, neotkrivljivu kariku koja je povezivala besne ljude od Rige do Vladivostoka; najbolji od njih bili su špijuni kakve nikada nije imala nijedna druga armija. Ali još je bilo onih koji su stajali uz gospodare, iz odanosti, straha ili lične koristi, a kod njih je bio najveći deo oružja. Stoga su pobunjenici morali da smisle potpuno nov oblik ratovanja.
<BR>&nbsp;&nbsp;&nbsp;&nbsp;&nbsp;Ljudi mogu da mrze svoju vladu ali da je podržavaju jer znaju da će oni koji se pobune - umreti. Ali ako svi ljudi mogu da se ujedine, da delaju odjednom, ili da najveći deo njih otkaže poslušnost prostim činom samrtne mirnoće, vlada može da ubije samo nekolicinu. Otkinuta od sopstvenih snažnih korenova, zemlje i naroda, vlada je ranjiva, i nešto manje od milion naoružanih ljudi možda može biti dovoljno da je uništi.
<BR>&nbsp;&nbsp;&nbsp;&nbsp;&nbsp;"Tamo je Crvena zvezda", rekao je Panjuškin pokazujući prema kiši. "Možeš li reći šta planiraju, Fjodore Aleksandroviču?"
<BR>&nbsp;&nbsp;&nbsp;&nbsp;&nbsp;Dečak je seo na natopljenu padinu niz koju je tekla voda, i sklopio oči. Panjuškin ga je ozbiljno gledao. Teško je bilo povezati se sa deset hiljada ostalih Osetljivih preko pola kontinenta. Posezanje za različitim umovima napregnuće ga gotovo do krajnjih granica. Ali to je moralo da se uradi.
<BR>&nbsp;&nbsp;&nbsp;&nbsp;&nbsp;"Ima ... oni znaju za nas." Činilo se kao da dečakov glas dopire iz daleka. "Oni ... imaju ... instrumente. Njihov metal nas njuši. Oni ... ne, to je smrt! Oni šalju smrt!" Otvorio je oči, oštro uzdahnuo i na trenutak izgubio svest. Sveštenik je kleknuo da ga podigne i optužujuće pogledao Panjuškina. "Vođene rakete!" Vođa se naglo okrenuo na petama. "Znači, ipak imaju detektore kao što su ovi naši sadašnji. Dobro da smo proverili, a, svešteniče? Sad da bežimo odavde pre nego što rakete stignu!"
<BR>&nbsp;&nbsp;&nbsp;&nbsp;&nbsp;Ostavio je dovoljno metalnih stvari iza sebe da sludi instrumente, i poveo ljude duž padine brda. Dok se armija bude zabavljala ispaljivanjem raketa na njegov logor, on će se spremati za napad na njenu pozadinu.
<BR>&nbsp;&nbsp;&nbsp;&nbsp;&nbsp;Sa sveštenikovim nedokučivim Bogom ili bez njega, bio je siguran da će napad uspeti.
<BR>
<BR>&nbsp;&nbsp;&nbsp;&nbsp;&nbsp;Feliks Mandelbaum jedva da se spustio u stolicu, kada se najavljivač oglasio: "Gantri." Ton sekretaričin govorio je da je ovo važno.
<BR>&nbsp;&nbsp;&nbsp;&nbsp;&nbsp;Gantri... Nije poznavao nikoga ko se tako zove. Uzdahnuo je i pogledao kroz prozor. Jutarnje senke još su hladno ležale po ulicama, ali biće to vreo dan. Dole je još čučao tenk koji je uperenim topovima čuvao gradsku većnicu. Činilo se da je najgore nasilje prošlo: kult Trećeg Ba'ala sve brže se raspadao, posle prošlonedeljnog ponižavajućeg hvatanja njihovog proroka, sve veći broj sve iskusnijih policajaca obračunavao se s bandama kriminalaca; mir se pomalo vraćao u grad. Ali još se nije znalo ko sve vršlja po spoljašnjim kvartovima, i sigurno je bilo da će još puno oluja proći pre nego što sve konačno ne dođe u red.
<BR>&nbsp;&nbsp;&nbsp;&nbsp;&nbsp;Mandelbaum se zavalio u stolici i naterao napete mišiće da se opuste. Ovih dana, pod teško održivom tankom maskom energije, stalno se osećao iscrpljeno. Previše toga trebalo je učiniti, premalo vremena bilo je za san. Pritisnuo je zujalicu koja je označavala: Pusti ga unutra.
<BR>&nbsp;&nbsp;&nbsp;&nbsp;&nbsp;Gantri je bio visok, koštunjav čovek, kome nije najbolje pristajalo dobro odelo koje je nosio. U njegovom zlovoljnom glasu bilo je oštrog brđanskog nazalnog naglaska: "Kažu mi da si sad ti gradski diktator."
<BR>&nbsp;&nbsp;&nbsp;&nbsp;&nbsp;"Ne baš", rekao je Mandelbaum smešeći se. "Ja sam samo neka vrsta opšteg rešavača problema koje inače rešavaju gradonačelnik i veće."
<BR>&nbsp;&nbsp;&nbsp;&nbsp;&nbsp;"Aha. A kad ima samo problema, onda gazduje onaj ko ih rešava." U njegovom brzom odgovoru bilo je agresivnog neprijateljstva. Mandelbaum nije pokušao da opovrgne optužbu, bila je,uostalom, prilično tačna. Gradonačelnik je upravljao samo uobičajenom administrativnom mašinerijom; Mandelbaum je bio fleksibilan čovek, koordinator hiljada sukobljenih elemenata, tvorac osnovne politike i tek stvoreno gradsko veće retko se odlučivalo da glasa protiv onoga što bi on predložio.
<BR>&nbsp;&nbsp;&nbsp;&nbsp;&nbsp;"Sedite", ponudio je. "U čemu je problem?" Njegov hitri um već je znao odgovor, ali je dobijao na vremenu puštajući čoveka da to umesto njega iskaže.
<BR>&nbsp;&nbsp;&nbsp;&nbsp;&nbsp;"Predstavljam farmere kamiondžije iz osam okruga. Poslali su me ovde da pitam šta vaši ljudi misle time što nas pljačkaju?"
<BR>&nbsp;&nbsp;&nbsp;&nbsp;&nbsp;"Pljačkaju?" nevino je upitao Mandelbaum.
<BR>&nbsp;&nbsp;&nbsp;&nbsp;&nbsp;"Znaš ti dobro, baš kao i ja. Kad nećemo da uzmemo dolare za naše stvari, oni su pokušali da nam daju gradske bonove. A kad nismo hteli da uzmemo ni to, rekli su da će oteti naše proizvode."
<BR>&nbsp;&nbsp;&nbsp;&nbsp;&nbsp;"Znam", rekao je Mandelbaum. "Neki momci baš nemaju takta. Žao mi je."
<BR>&nbsp;&nbsp;&nbsp;&nbsp;&nbsp;Gantrijeve oči su se suzile. "Je ti to hoćeš da kažeš da oni neće da pucaju na nas? Nadam se da je tako, jer i mi imamo puške."
<BR>&nbsp;&nbsp;&nbsp;&nbsp;&nbsp;"Imate li i tenkove i avione?" upitao je Mandelbaum. Sačekao je jedan tren da ovaj upije značenje, a onda brzo nastavio: "Vidite, gospodine Gantri, u ovom gradu ostalo je nekih šest ili sedam miliona ljudi. Ako ne budemo mogli da im obezbedimo redovnu dostavu hrane, umreće od gladi. Može li vaše udruženje da pusti da sedam miliona nevinih ljudi, žena i dece umre od gladi dok vi sedite na više hrane nego što vam je potrebno? Ne. Vi ste pošteni ljudi. To ne možete."
<BR>&nbsp;&nbsp;&nbsp;&nbsp;&nbsp;"Ne znam", smrknuto je rekao Gantri. "Pošto je ta rulja iz grada prošlog meseca prošla kao stampedo..."
<BR>&nbsp;&nbsp;&nbsp;&nbsp;&nbsp;"Verujte mi, gradska vlada uradila je sve što je mogla da ih spreči. Delimično nismo uspeli, panika je bila prevelika, ali sprečili smo da ceo grad ne krene na vas." Mandelbaum je prstima napravio most i prosuđivački rekao: "Sad, ako ste baš prava čudovišta, onda ćete pustiti ostale da umru ovde. Samo što to oni neće. Pre ili kasnije, svi će se sjatiti na vas, a onda je sve propalo."
<BR>&nbsp;&nbsp;&nbsp;&nbsp;&nbsp;"Naravno. Naravno." Gantri je trljao svoje velike šake. Nekako se on našao u odbrambenom položaju. "Nije da mi 'oćemo da pravimo probleme, tamo na selu. Samo ... ovaj, mi vam uzgajamo hranu a vi je ne plaćate. Samo je uzimate. Vaši bonovi ništa ne znače. Šta s tim možemo da kupimo?"
<BR>&nbsp;&nbsp;&nbsp;&nbsp;&nbsp;"Sad ništa", iskreno je rekao Mandelbaum. "Ali, verujte mi, mi nismo krivi zbog toga. Ljudi ovde žele da rade. Samo, još se nismo dovoljno organizovali. Kad se to desi, naši bonovi predstavljaće za vas odeću i mašine. Ali ako pustite da gladujemo... Gde ćete onda prodavati robu?"
<BR>&nbsp;&nbsp;&nbsp;&nbsp;&nbsp;"O svemu se tome govorilo na sastanku udruženja", odvrati Gantri. "Stvar je u tome šta mi imamo kao garanciju za vaš deo pogodbe?"
<BR>&nbsp;&nbsp;&nbsp;&nbsp;&nbsp;"Vidite, gospodine Gantri, mi zaista želimo kooperaciju. Toliko je želimo da smo spremni da ponudimo predstavniku vašeg udruženja mesto u gradskom veću. Kako onda možemo da vas prevarimo?"
<BR>&nbsp;&nbsp;&nbsp;&nbsp;&nbsp;Gantrijeve oči lukavo su se suzile. "O koliko članova veća je reč?"
<BR>&nbsp;&nbsp;&nbsp;&nbsp;&nbsp;Pogađali su se neko vreme i Gantri je otišao s ponudom grada o četiri mesta koja će zadržati specijalno pravo veta u vezi s pojednim pitanjima koja se tiču politike prema selu. Mandelbaum je bio siguran da će farmeri to prihvatiti: delovalo je kao očigledna pobeda njihove strane.
<BR>&nbsp;&nbsp;&nbsp;&nbsp;&nbsp;Osmehnuo se sam sebi. Kako se definiše pobeda? Pravo veta ne znači ništa, jer je politika prema selu sama po sebi pravolinijska. Grad, cela država i nacija, profitiraće od ponovnog ujedinjenja tako velike oblasti. Nagomilani dug farmerima možda nikada neće biti isplaćen - društvo se menja tako brzo da za neku godinu možda neće biti gradova - ali i to, ma kako tužno zvučalo, nije preterano važno. Sada je važno samo preživeti.
<BR>&nbsp;&nbsp;&nbsp;&nbsp;&nbsp;"Nort i Morgan", rekao je najavljivač.
<BR>&nbsp;&nbsp;&nbsp;&nbsp;&nbsp;Mandelbaum se pribrao. Ovo će biti gadnije. Šef dokera i ludi politički teoretičar imali su krupne zamisli i značajnu podršku, suviše veliku da bi bila slomljena silom. Ustao je da ih ljubazno dočeka.
<BR>&nbsp;&nbsp;&nbsp;&nbsp;&nbsp;Nort je bio krupan čovek, lica tvrdog pod naslagama sala. Morgan je bio fizički sitniji, ali oči su mu plamtele pod visokom ćelom. Izmenjali su poglede dok su ulazili, a onda prekorno pogledali Mandelbauma. Nort je zarežao zajedničko pitanje: "U čemu je stvar, zašto smo pozvani u isto vreme? Želeo sam da se nasamo vidimo."
<BR>&nbsp;&nbsp;&nbsp;&nbsp;&nbsp;"Žao mi je", neiskreno je rekao Mandelbaum. "Mora da je došlo do zabune. Međutim, ako nemate ništa protiv, sedite obojica na nekoliko minuta. Možda nešto zajedno smislimo."
<BR>&nbsp;&nbsp;&nbsp;&nbsp;&nbsp;"Nema tu nikakvog 'nešto'", lanu Morgan. "Meni i mojim sledbenicima već je muka od toga da vlada zanemaruje očigledna načela dinapsihizma. Upozoravam vas, ako se uskoro ne reorganizujute po logičkim..."
<BR>&nbsp;&nbsp;&nbsp;&nbsp;&nbsp;Nort ga je sklonio u stranu i okrenuo se Mandelbaumu. "Vidi, skoro sto brodova leži džabe u njujorškoj luci a Istočna obala i Evropa vrište jer 'oće da trguju. Mojim momcima je već dodi'alo da i' niko ne sluša."
<BR>&nbsp;&nbsp;&nbsp;&nbsp;&nbsp;"U poslednje vreme nismo imali puno veza s Evropom", sa žaljenjem je rekao Mandelbaum. "A i kod nas je sve toliko zbrkano da bismo čak i započeli obalsku trgovinu. S čim da trgujemo? Otkud nam gorivo za te brodove? Žao mi je, ali..." Um mu je nastavio: Pravi problem je što sada nemate šta da reketirate.
<BR>&nbsp;&nbsp;&nbsp;&nbsp;&nbsp;"Sve to potiče od slepe tvrdoglavosti", izjavio je Morgan. "Kao što sam nepobitno dokazao, društvena integracija po psihološkim načelima koja sam ja otkrio, uklonila bi..."
<BR>&nbsp;&nbsp;&nbsp;&nbsp;&nbsp;A tvoj problem je u tome da želiš moć, a za sada previše ljudi traši panaceju, konačan odgovor, hladno pomisli Mandelbaum. Zvučiš intelektualno, pa oni misle da si takav; određena klasa ljudi još želi čoveka na belom konju, ali više voli kad ima udžbenik ispod ruke. Ti i Lenjin!
<BR>&nbsp;&nbsp;&nbsp;&nbsp;&nbsp;"Oprostite", glasno je rekao. "Gospodine Nort, šta vi predlažete da se radi?"
<BR>&nbsp;&nbsp;&nbsp;&nbsp;&nbsp;"Njujork je počeo kao luka i uskoro će opet da bidne luka. Ovog puta 'oćemo da se radnici koji rade u luci pošteno uključe i u vlas' nad njom."
<BR>&nbsp;&nbsp;&nbsp;&nbsp;&nbsp;Drugim rečima, i ti hoćeš da budeš diktator. Glasno, zamišljeno: "Možda ima nečega u tome što obojica govorite. Ali, znate, ne može sve odjednom. Međutim, gospodo, meni se čini da vaše misli teku prilično paralelnim linijama. Zašto se ne udružite i stvorite jednistveni front? Onda će mi biti daleko jednostavnije da vaše predloge iznesem pred veće."
<BR>&nbsp;&nbsp;&nbsp;&nbsp;&nbsp;Morganovi bledi obrzi buknuli su. "Grupa znojavih ljudskih mašina..."
<BR>&nbsp;&nbsp;&nbsp;&nbsp;&nbsp;Nortove velike pesnice stisnule su se. "Druškane, pazi šta laprdaš."
<BR>&nbsp;&nbsp;&nbsp;&nbsp;&nbsp;"Ne, zaista", rekao je Mandelbaum. "Obojica želite jedinstveniju vladu, zar ne? Meni se čini..."
<BR>&nbsp;&nbsp;&nbsp;&nbsp;&nbsp;Hmmm. Ista pomisao blesnula je u oba para očiju. Bilo je zapanjujuće lako usaditi je. Zajedno, možda, možemo ... a onda, kasnije, oslobodiću ga se...
<BR>&nbsp;&nbsp;&nbsp;&nbsp;&nbsp;Još su razgovarali, ali završilo se tako da su Nort i Morgan izišli zajedno. Mandelbum gotovo da je mogao da pročita u njihovim očima sažaljenje; zar nikada nije čuo za onu: 'Zavadi, pa vladaj'?
<BR>&nbsp;&nbsp;&nbsp;&nbsp;&nbsp;Nakratko, osetio je tugu. Do sada se ljudi nisu puno promenili. Sanjari su naprosto gradili više zamkove u oblacima; okoreli reketaši nisu nalazili rečnik ideja ili zamisli kojim bi se izdigli iznad sopstvenog jezika pohlepe.
<BR>&nbsp;&nbsp;&nbsp;&nbsp;&nbsp;Neće to dugo trajati. Nekoliko meseci, i više neće biti ni Nortova ni Morgana. Promena u njima, a i u celom čovečanstvu, izbrisaće njihovu malenkost. Ali, u međuvremenu, bili su opasne životinje i moralo se voditi računa o njima.
<BR>&nbsp;&nbsp;&nbsp;&nbsp;&nbsp;Posegnuo je za telefonom i nazvao broj preko mreže koja je bila dostupna samo njemu. "Halo, Bouers? Kako ide?... Vidi, spojio sam dinapsihičara i šefa reketaša. Verovatno će isplanirati neku vrstu lažnog Narodnog fronta, s idejom da se domognu mesta u veću i da na silu sve preuzmu - državna revolucija, coup d'etat, nazovi to kako ti drago... Aha. Upozori naše agente u obema partijama. Želim potpune izveštaje. Onda ćemo upotrebiti te agente da ih nahuškamo jedne na druge... Ma, da, nikad nisam čuo za savez nestabilniji od tog. Malo pažljivog potezanja konopaca i oni će zariti noževe ... jedni u druge. A onda, kad milicija počisti ostatke plemenskog rata, počećemo propagandnu kampanju u korist zdravog razuma... Naravno, biće malo škakljivo, ali možemo mi to da ostvarimo..."
<BR>&nbsp;&nbsp;&nbsp;&nbsp;&nbsp;Na trenutak, dok je spuštao slušalicu, lice mu se izobličilo od starog bola. Upravo je osudio jedan broj ljudi, od kojih je većina bila samo zbunjena i zavedena, na smrt. Ali tu nije bilo pomoći. Morao je da spase živote nekoliko miliona ljudskih bića - cena nije bila nerazumna.
<BR>&nbsp;&nbsp;&nbsp;&nbsp;&nbsp;"Nemirno sedi stražnjica šefa", promrljao je i pogledao u listu za sastanke. Imao je još sat pre nego što stigne predstavnik iz Albanija. To će tek biti nezgodno. Grad je svakoga dana kršio državne i nacionalne zakone - morao je - i guverner je bio besan. Želeo je da vrati celu državu pod svoju vlast. To nije bila nerazumna želja, ali vreme za to još nije sazrelo; a kad konačno bude, stari oblici vlasti više neće biti značajniji od razlike izmeću homousijanca i homojuisijanca. Ali biće potrebno puno ubeđivanja da čoveka iz Albanija uveri u to.
<BR>&nbsp;&nbsp;&nbsp;&nbsp;&nbsp;U međuvremenu, međutim, sat vremena biće slobodan. Nećkao se delić sekunde da li da se posveti radu na novom sistemu deljenja hrane ili planovima za proširenje zakona i reda u spoljašnje kvartove Džersija. Onda je oboje sklonio u stranu, zbog poslednjih izveštaja o situaciji s vodom.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
