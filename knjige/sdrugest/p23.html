<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BEZ SLEDEĆEG JUTRA
<P>&nbsp;&nbsp;&nbsp;&nbsp;&nbsp;"Ali to je užasno! Mora da postoji nešto što možemo preduzeti!"
<BR>&nbsp;&nbsp;&nbsp;&nbsp;&nbsp;"Postoji, Vaša mudrosti, ali je izuzetno teško. Od planete nas deli više od pet stotina svetlosnih godina i kontakt se može održati samo uz velike napore. Pa ipak, verujemo da ćemo biti u stanju da podignemo mostobran. Nažalost, to nije jedini problem. Praktično, nismo u mogućnosti da komuniciramo sa tim bićima. Njihove telepatske sposobnosti su sasvim nerazvijene... gotovo da uopšte ne postoje. A ako ne stupimo u vezu sa njima, ne postoji način da im pomognemo."
<BR>&nbsp;&nbsp;&nbsp;&nbsp;&nbsp;Zavladala je duga mentalna tišina dok je Vrhovni Naučnik analizirao situaciju; najzad, kao što se to uvek dešavalo, došao je do pravog rešenja.
<BR>&nbsp;&nbsp;&nbsp;&nbsp;&nbsp;"Svaka inteligentna rasa mora da ima pojedince obdarene telepatskom moći", odbruja on u mislima. "Moraćemo da angažujemo stotine osmatrača koji će loviti svaku iskricu telepatske misli. Kada otkrijete prvi um koji bi mogao da vam odgovori, svi se usredsredite na njega."
<BR>&nbsp;&nbsp;&nbsp;&nbsp;&nbsp;"Vrlo dobro, Vaša mudrosti. Biće učinjeno."
<BR>&nbsp;&nbsp;&nbsp;&nbsp;&nbsp;Preko ambisa, preko provalije koju ni sama svetlost nije mogla da prevali za kraće vreme od pet stotina godina, ispitivački mozgovi planete Taar pružili su pipke svojih misli u očajničkoj potrazi za jednim jedinim ljudskim bićem čiji bi um mogao registrovati njihovo prisustvo. I odista, sreća ih je poslužila pošto su ubrzo stupili u vezu sa Vilijemom Krosom, zvanim Bil.
<BR>&nbsp;&nbsp;&nbsp;&nbsp;&nbsp;Doduše, samo je u početku izgledalo da je to srećna okolnost jer su se stvari kasnije promenile. U svakom slučaju, nisu imali veliki izbor. Splet okolnosti koji je učinio Bilov um prijemčiv za njihove misli trajao je tek nekoliko sekundi i izgledalo je sasvim neverovatno da će se to dogoditi još jednom s ove strane večnosti.
<BR>&nbsp;&nbsp;&nbsp;&nbsp;&nbsp;Postojale su tri ključne tačke u ovom čudu i teško je bilo reći koja je od njih značajnija. Prva se odnosila na puku slučajnost položaja. Kada svetlost padne na bocu punu vode, ona se ponaša kao grubo sočivo i koncentriše snop na relativno malo područje. U neuporedivo većim razmerama, gusto jezgro Zemlje konvertovalo je talase koji su stigli sa Taara. U normalnim okolnostima materija ne može da utiče na zračenje misli - ono prolazi kroz nju sa istom lakoćom kao i svetlost kroz staklo. Ali u planeti ima veoma mnogo materije, tako da je čitava Zemlja odigrala ulogu džinovskog sočiva. Dogodilo se da se Bil našao u žarištu gde su se tanani moždani impulsi sa Taara stostruko koncentrisali.
<BR>&nbsp;&nbsp;&nbsp;&nbsp;&nbsp;Doduše, u fokusu se zateklo još nekoliko miliona drugih ljudi, ali oni nisu primili poruku. Pre svega zato što ti ljudi nisu bili raketni inženjeri; oni nisu proveli godine u razmišljanju i sanjarenju o svemiru sve dok to nije postalo nerazdvojan deo njihovog bića.
<BR>&nbsp;&nbsp;&nbsp;&nbsp;&nbsp;Osim toga, oni nisu bili, kao Bil, notorne pijanice, koje se teturaju na samom rubu svesti, pokušavajući da pobegnu od stvarnosti u svet snova gde nije bilo razočaranja i ljudske neuviđavnosti.
<BR>&nbsp;&nbsp;&nbsp;&nbsp;&nbsp;Naravno, gledište koje je zastupala vojska bilo mu je savršeno jasno. "Plaćeni ste, doktore Kros", podsetio ga je general Poter, dajući nepotrebnu intonaciju rečima, "da projektujete rakete, a ne... hm... svemirske brodove. Ono što radite u slobodnom vremenu savršeno je vaš problem, ali moram vas zamoliti da ne koristite vojni inventar za svoj hobi. Ubuduće, lično ćete meni polagati računa o svakom korišćenju kompjuterskog odeljenja. To je sve."
<BR>&nbsp;&nbsp;&nbsp;&nbsp;&nbsp;Razume se, nisu mogli da ga se jednostavno otarase pošto im je bio odveć značajan. Ali ni on sam nije bio siguran da li želi da ostane. U stvari, nije bio siguran ni u šta osim da mu se ovaj posao smučio i da ga je Brenda konačno napustila zbog Džonija Gardnera. Redosled stvari po značaju išao je baš ovim redom.
<BR>&nbsp;&nbsp;&nbsp;&nbsp;&nbsp;Blago se ljuljajući, Bil steže šakama čelo i zagleda se u okrečen zid na drugom kraju stola. Jedini ukras predstavljali su kalendar iz Lokhida i veliki poster iz Aerodžeta, na kome se videla raketa iz serije Lil Abner Mark kako uzleće uz grmljavinu. Bil je mrzovoljno zurio u neku tačku između dve slike i pokušao da mozak oslobodi misli. I tako, sve barijere su pale...
<BR>&nbsp;&nbsp;&nbsp;&nbsp;&nbsp;U tom trenutku, udruženim intelektima sa Taara oteo se bešumni krik trijumfa i zid pred Bilom lagano se rastočio u vrtložnu maglu. Izgledalo je kao da mu pogled najednom prodire u tunel koji se pruža u beskraj. I odista, tako je i bilo.
<BR>&nbsp;&nbsp;&nbsp;&nbsp;&nbsp;Međutim, ova pojava gotovo da nije zaokupila Bilovu pažnju. Bila je donekle neobična, ali ipak nije izlazila iz okvira ranijih halucinacija. A kada je glas počeo da govori u njegovom umu, on ga je pustio da trabunja neko vreme čak i ne pomišljajući da preduzme nešto. Čak i kada je bio pijan, on se i dalje staromodno ustezao da započne razgovor sa samim sobom.
<BR>&nbsp;&nbsp;&nbsp;&nbsp;&nbsp;"Bile", obratio mu se glas "slušaj pažljivo. Uz velike smo napore uspeli da stupimo u vezu sa tobom, a ovo što imamo da ti kažemo izuzetno je važno."
<BR>&nbsp;&nbsp;&nbsp;&nbsp;&nbsp;Bil je bio podozriv već prema ovoj načelnoj pretpostavci. Ništa više nije bilo važno.
<BR>&nbsp;&nbsp;&nbsp;&nbsp;&nbsp;"Obraćamo ti se sa veoma udaljene planete", nastavio je glas tonom žurnog nestrpljenja. "Ti si jedino ljudsko biće sa kojim nam je pošlo za rukom da stupimo u kontakt i moraš shvatiti ono što ti kažemo."
<BR>&nbsp;&nbsp;&nbsp;&nbsp;&nbsp;Bil se osetio pomalo zabrinut, premda na izvestan bezličan način, pošto mu je sada bilo teže da se usredsredi na vlastite probleme. Pomislio je kako je čudno kada počne da ti se pričinjava da čuješ glasove. Uostalom, važno je ne uzbuditi se. Uzmi ili ostavi, gospodine Kros, reče samom sebi. Neće prekidati seansu sve dok ne bude počela da gnjavi.
<BR>&nbsp;&nbsp;&nbsp;&nbsp;&nbsp;"U redu", uzvratio je glasom u kome se osećala dosada. "Hajde, recite mi. Neće mi smetati dok je zanimljivo."
<BR>&nbsp;&nbsp;&nbsp;&nbsp;&nbsp;Za trenutak je zavladala tišina, a onda je glas nastavio sa izvesnim prizvukom zabrinutosti.
<BR>&nbsp;&nbsp;&nbsp;&nbsp;&nbsp;"Ne razumemo te sasvim. Ne može se reći za našu poruku da je tek zanimljiva. Ona je od vitalnog značaja za tvoju celu rasu i ti moraš smesta upozoriti svoju vladu."
<BR>&nbsp;&nbsp;&nbsp;&nbsp;&nbsp;"Čekam", uzvrati Bil. "Baš zgodan način da čovek utuca vreme."
<BR>&nbsp;&nbsp;&nbsp;&nbsp;&nbsp;Pet stotina svetlosnih godina od Zemlje Taaranci otpočeše žurnu raspravu. Izgledalo je da nešto nije u redu, ali im nije polazilo za rukom da odgonetnu šta. Nije bilo sumnje da su uspostavili kontakt, pa ipak, ponajmanje su očekivali ovakvu reakciju. Uostalom, jedno im preostaje da nastave i da se nadaju najboljem.
<BR>&nbsp;&nbsp;&nbsp;&nbsp;&nbsp;"Slušaj, Bile", produžili su. "Naši naučnici su upravo ustanovili da vaše Sunce samo što nije eksplodiralo. To će se dogoditi kroz tri dana - precizno govoreći, kroz sedamdeset četiri časa. Ništa više ne može da spreči kataklizmu. Ali, nema razloga za uzbunu. Mi možemo da vas spasemo ako budete uradili ono što vam kažemo."
<BR>&nbsp;&nbsp;&nbsp;&nbsp;&nbsp;"Nastavite", reče Bil. Halucinacija je bila izvrsna.
<BR>&nbsp;&nbsp;&nbsp;&nbsp;&nbsp;"Napravićemo nešto što nazivamo most. To je neka vrsta tunela kroz svemir, sličan ovome kroz koji upravo gledaš. Teorija je odveć složena da bismo ti je sada objašnjavali, pa čak i nekom od vaših najvrsnijih matematičara."
<BR>&nbsp;&nbsp;&nbsp;&nbsp;&nbsp;"Čekajte trenutak", usprotivi se Bil. "Pa ja sam matematičar, i to vraški dobar, čak i onda kada sam trezan. Čitao sam o tim stvarima sve što se moglo naći u naučno-fantastičnim magazinima. Pretpostavljam da govorite o svojevrsnim prečicama kroz više dimenzije prostora pa, o tome se pričalo još pre Ajnštajna."
<BR>&nbsp;&nbsp;&nbsp;&nbsp;&nbsp;Bilov um zasulo je osećanje primetnog iznenađenja.
<BR>&nbsp;&nbsp;&nbsp;&nbsp;&nbsp;"Nismo imali pojma da ste toliko napredni u naučnom znanju", rekoše Taaranci. "Pa ipak, sada nema vremena da govorimo o teoriji. Sve što treba da se uradi jeste da uđete u ovaj otvor koji sada stoji pred tobom i istog trenutka naći ćete se na jednoj drugoj planeti. To je upravo prečica, kako si ti rekao, u ovom slučaju kroz trideset sedmu dimenziju."
<BR>&nbsp;&nbsp;&nbsp;&nbsp;&nbsp;"I ona vodi na vaš svet?"
<BR>&nbsp;&nbsp;&nbsp;&nbsp;&nbsp;"Oh, ne, ovde ne biste mogli da opstanete. Ali u svemiru ima mnogo planeta sličnih Zemlji i mi smo pronašli jednu koja će vam biti baš po meri. Otvorili smo ovakve mostobrane po celoj Zemlji, tako da ostali pripadnici tvoje rase treba samo da zakorače kroz njih i biće spaseni. Naravno, moraće ponovo da otpočnu da grade civilizaciju kada budu stigli u nove domove, ali to im je jedina nada. Ti im moraš preneti ovu poruku i reci im šta treba da urade."
<BR>&nbsp;&nbsp;&nbsp;&nbsp;&nbsp;"Ali oni me neće ni saslušati", reče Bil, gledajući u gotovo praznu bocu pred sobom. Iako je za nju dobro platio, bilo je to izvrsno piće. Kako je čudesna stvar ljudski mozak! Naravno, u ovom razgovoru nije bilo ničeg originalnog: lako se moglo ustanoviti odakle potiču ovakve misli. Pre samo nedelju dana čitao je neku priču o kraju sveta; sva ova luckasta razmišljanja i halucinacije o mostovima i tunelima kroz prostor predstavljaju samo kompenzaciju za nekoga ko se celog života petljao sa tvrdoglavim raketama.
<BR>&nbsp;&nbsp;&nbsp;&nbsp;&nbsp;"Ako Sunce, kao što kažete, zaista eksplodira", upita iznenada Bil, pokušavajući da prevari vlastite halucinacije, "šta će se dogoditi?"
<BR>&nbsp;&nbsp;&nbsp;&nbsp;&nbsp;"Vaša planeta biće u času istopljena. Istu će sudbinu podeliti i ostale planete sve do Jupitera."
<BR>&nbsp;&nbsp;&nbsp;&nbsp;&nbsp;Bil je poželeo da primeti kako će to biti grandiozan vatromet. Pustio je da mu se um poigrava mislima i što se više udubljivao, sve više se zabavljao.
<BR>&nbsp;&nbsp;&nbsp;&nbsp;&nbsp;"Moje drage halucinacije", reče Bil svečanim glasom. "Znate li šta bih rekao kada bih poverovao u vas?"
<BR>&nbsp;&nbsp;&nbsp;&nbsp;&nbsp;"Ali ti nam moraš verovati!" razlegao se očajnički krik kroz svetlosne godine.
<BR>&nbsp;&nbsp;&nbsp;&nbsp;&nbsp;Bil nije obraćao pažnju. Privlačilo ga je jedino ono što mu je palo na pamet.
<BR>&nbsp;&nbsp;&nbsp;&nbsp;&nbsp;"Rekao bih vam ovo: bila bi to najbolja stvar koja može da se dogodi. Da, samo bi to spaslo ovaj jad i bedu. Svet više ne bi morao da vodi računa o atomskim bombama. Oh, to bi bilo izvrsno. Upravo je to ono što svi žele. Baš lepo od vas što ste došli da nas upozorite; a sada se lepo vratite kući i pokupite svoje mostove."
<BR>&nbsp;&nbsp;&nbsp;&nbsp;&nbsp;Na Taaru je zavladala preneraženost. Mozak Vrhovnog Naučnika, koji je poput velikog koralnog spruda plovio u svom tenku nutrinskog rastvora, blago je požuteo po rubovima, što mu se nije dogodilo već pet hiljada godina, od poslednje ksantilske invazije. Najmanje petnaest psihologa pretrpelo je nervne slomove od kojih se nikada nije sasvim oporavilo. Glavni kompjuter u koledžu za kosmofiziku počeo je da deli svaki broj u svojim jedinicama za memoriju sa nulom i ubrzo su mu se istopile sve spojnice.
<BR>&nbsp;&nbsp;&nbsp;&nbsp;&nbsp;A na dalekoj Zemlji, Bil Kros je i dalje držao svoj bezumni govor.
<BR>&nbsp;&nbsp;&nbsp;&nbsp;&nbsp;"Pogledajte me", reče, pokazavši drhtavim prstom u svoje grudi. "Proćerdao sam godine pokušavajući da napravim rakete koje bi radile nešto korisno, a oni su mi rekli da jedino smem da projektujem teledirigovane raketne glave kako bismo mogli da uništavamo jedni druge. Sunce će obaviti taj posao znatno umešnije, a ako nam date drugu planetu, mi ćemo i na njoj otpočeti nanovo sve ove gluposti."
<BR>&nbsp;&nbsp;&nbsp;&nbsp;&nbsp;Tužno je zaćutao pošto mu je nešto drugo palo na pamet.
<BR>&nbsp;&nbsp;&nbsp;&nbsp;&nbsp;"A sada me je još i Brenda napustila, ne rekavši ni reči. Morate razumeti nedostatak oduševljenja sa kojim sam primio vaš samarićanski čin."
<BR>&nbsp;&nbsp;&nbsp;&nbsp;&nbsp;Najednom je shvatio da mu nije pošlo za rukom da glasno izgovori reč 'oduševljenje'. Ali mislio je na tu reč, što je bilo zanimljivo naučno otkriće. Kako se sve više bude opijao, neće li - uuupss, umalo što nije pao - neće li biti u stanju da izgovara samo jednosložne reči?
<BR>&nbsp;&nbsp;&nbsp;&nbsp;&nbsp;U poslednjem očajničkom pokušaju, Taaranci poslaše svoje misli još jednom kroz tunel između zvezda.
<BR>&nbsp;&nbsp;&nbsp;&nbsp;&nbsp;"Ne sme, tako, Bile! Jesu li sva ljudska bića slična tebi?"
<BR>&nbsp;&nbsp;&nbsp;&nbsp;&nbsp;Bilo je to zanimljivo filozofsko pitanje! Bil ga je pažljivo razmotrio, odnosno onoliko pažljivo koliko mu je to bilo moguće, budući da je počela da ga obavija topla, crvenkasta izmaglica. Uostalom, moglo je da bude i gore od ovoga. Još je mogao da nađe novi posao, ako ni zbog čega drugog, a ono samo da kaže generalu Poteru šta može da uradi sa svoje tri zvezdice. A što se Brende tiče... tja, žene su kao automobili na ulici: svakog trenutka nailaze nove.
<BR>&nbsp;&nbsp;&nbsp;&nbsp;&nbsp;Najboije od svega bila je nova boca viskija iz police sa oznakom 'Strogo poverljivo'. Oh, đavolji dan! Podigao se nesigurno na noge i teturavo krenuo preko sobe.
<BR>&nbsp;&nbsp;&nbsp;&nbsp;&nbsp;Poslednji put, Taar se obratio Zemiji.
<BR>&nbsp;&nbsp;&nbsp;&nbsp;&nbsp;"Bile!" začuo se očajnički uzvik. "Sva ljudska bića sigurno nisu kao ti!"
<BR>&nbsp;&nbsp;&nbsp;&nbsp;&nbsp;Bil se okrenuo i pogleda u vrtložni tunel. Čudno... izgledalo je kao da je osvetljen treperavim svetlucanjem zvezda i bio je prilično privlačan. Osetio je plimu ponosa: sasvim je izvesno da malo ljudi ima ovako lepa priviđenja.
<BR>&nbsp;&nbsp;&nbsp;&nbsp;&nbsp;"Kao ja?" upitao je "Ne, nisu." Kiselo se osmehnuo preko provalije od pet stotina svetlosnih godina, dok je rastuća plima razdraganosti nastupala umesto osećanja utučenosti. "Ni govora", nastavio je. "U stvari, većina ljudi je znatno gora od mene. Da, biće da ja spadam u srećnike."
<BR>&nbsp;&nbsp;&nbsp;&nbsp;&nbsp;Za trenutak se iznenađeno tragao, pošto se tunel iznenada sažeo u samoga sebe, a namesto njega ponovo se pojavio beli zid, tamo gde je bio i ranije. Taar je dobro znao kada treba odustati od dalje borbe.
<BR>&nbsp;&nbsp;&nbsp;&nbsp;&nbsp;"Ako je i za halucinaciju, mnogo je", pomisli Bil.
<BR>&nbsp;&nbsp;&nbsp;&nbsp;&nbsp;"Prilično me je zamorila. Baš me zanima kakva li će biti sledeća."
<BR>&nbsp;&nbsp;&nbsp;&nbsp;&nbsp;Međutim, nije bilo sledeće halucinacije i posle pet sekundi iznenada ga je obuzela neka jeza, kao da sedi u nekom memijivom podrumu.
<BR>&nbsp;&nbsp;&nbsp;&nbsp;&nbsp;Sledeća dva dana proveo je u tmurnom i mamurnom raspoloženju, sasvim zaboravivši na minuli razgovor.
<BR>&nbsp;&nbsp;&nbsp;&nbsp;&nbsp;Trećeg dana nešto je počelo da mu se pomalja na rubu sećanja: činilo mu se da Brenda treba da se vrati i da ga moli za oproštaj.
<BR>&nbsp;&nbsp;&nbsp;&nbsp;&nbsp;I, naravno, četvrtog dana uopšte nije bilo.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
