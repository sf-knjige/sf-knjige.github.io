<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRE RAJA
<P>&nbsp;&nbsp;&nbsp;&nbsp;&nbsp;"Čini mi se", reče Džeri Garfild, isključivši motore, "da smo stigli do kraja puta." Uz blago brektanje, donji mlaznjaci se utuliše; lišeno vazdušnog jastuka, izviđačko vozilo Lutajuća olupina spustilo se na nepravilno stenje Hesperijanske zaravni.
<BR>&nbsp;&nbsp;&nbsp;&nbsp;&nbsp;Napred se više nije moglo! Ni mlaznjaci, pa čak ni specijalne gusenice nisu mogli izvući S 5 - kako se zvanično zvala Olupina - uz strminu koja se uznosila pred njima. Južni pol Venere bio je odavde udaljen samo trideset milja, ali što se njih tiče, kao da se nalazio na drugoj planeti. Preostalo im je samo da se vrate i da ponovo prevale četiri stotine milja dug put kroz ovaj košmarni predeo.
<BR>&nbsp;&nbsp;&nbsp;&nbsp;&nbsp;Vreme je bilo neverovatno vedro, tako da je vidljivost dostizala gotovo hiljadu metara. Nije bilo potrebno da koriste radar kako bi otkrivali grebene pred sobom; za to je ponovo bilo dovoljno i golo oko. Zelena svetlost svitanja, koje je promicalo kroz oblake čiju neprobojnost ništa nije ugrožavalo već milion godina, davala je čitavom prizoru podmorski izgled, a ovaj utisak samo je potkrepljivao način na koji su udaljeni predmeti postajali bezoblični u ovoj izmaglici. Ponekad su bez teškoća mogli da poveruju kako se voze nekim plitkim morskim dnom, a Džeriju se čak nekoliko puta učinilo da vidi ribe kako plivaju iznad njih.
<BR>&nbsp;&nbsp;&nbsp;&nbsp;&nbsp;"Da nazovem brod i javim im da se vraćamo?" upita on.
<BR>&nbsp;&nbsp;&nbsp;&nbsp;&nbsp;"Nemoj još", reče doktor Hačins. "Hoću o nečemu da razmislim."
<BR>&nbsp;&nbsp;&nbsp;&nbsp;&nbsp;Džeri uputi bespomoćan pogled prema trećem članu posade, ali odatle nije dobio nikakvu moralnu podršku. Kolmen je takođe bio malo ćaknut, kao i njegov kolega; iako su polovinu zajedničkog vremena provodili u žestokim raspravama, obojica su bila naučnici, pa, dakle, prema mišljenju tvrdokornog inženjera-navigatora, i građani ne baš sasvim odgovorni za svoje postupke. Ako Kolu i Haču padne na pamet da iziđu napolje, njemu će samo preostati da uloži protest.
<BR>&nbsp;&nbsp;&nbsp;&nbsp;&nbsp;Hačins je koračao s kraja na kraj skučene kabine, proučavajući karte i uređaje. A onda je upravio veliki reflektor prema grbini koja se uznosila pred njima i počeo pažljivo da je ispituje dvogledom. Nadam se, pomisli Džeri, da ne nameravaju da se uzveremo tamo gore. S 5 je hoverkraft, a ne divokoza...
<BR>&nbsp;&nbsp;&nbsp;&nbsp;&nbsp;Najednom, Hačins ugleda nešto. Oteo mu se uzbuđen uzvik, a zatim se okrenuo prema Kolemenu.
<BR>&nbsp;&nbsp;&nbsp;&nbsp;&nbsp;"Gledaj!" reče glasom punim nestrpljenja. "Malo ulevo od crne tačke. Kaži mi šta vidiš?"
<BR>&nbsp;&nbsp;&nbsp;&nbsp;&nbsp;Pružio je dogled Kolmenu, koji poče pažljivo da motri.
<BR>&nbsp;&nbsp;&nbsp;&nbsp;&nbsp;"Blagi bože!" reče on otegnutim glasom. "Bio si u pravu. Na Veneri ima reka. Ovo je isušeni vodopad."
<BR>&nbsp;&nbsp;&nbsp;&nbsp;&nbsp;"Tako je. Duguješ mi večeru kod Bena Gurmana kad se vratimo u Kembridž. Razume se, sa šampanjcem."
<BR>&nbsp;&nbsp;&nbsp;&nbsp;&nbsp;"Ne moraš me podsećati. U svakom slučaju, izdatak se isplati. Međutim, ostale tvoje teorije i dalje stoje na staklenim nogama."
<BR>&nbsp;&nbsp;&nbsp;&nbsp;&nbsp;"Samo trenutak", umeša se Džeri. "Kakvo je to buncanje o rekama i vodopadima? Pa svi znaju da tako nešto ne može postojati na Veneri. U ovom parnom kupatilu od planete nikada nije dovoljno hladno da bi se oblaci kondenzovali."
<BR>&nbsp;&nbsp;&nbsp;&nbsp;&nbsp;"Jesi li skoro bacio pogled na termometar?" upita ga Hačins sa pritvornom dobrodušnošću.
<BR>&nbsp;&nbsp;&nbsp;&nbsp;&nbsp;"Bio sam prilično zauzet vožnjom."
<BR>&nbsp;&nbsp;&nbsp;&nbsp;&nbsp;"Onda ćeš biti iznenađen novostima. Sada je 230 stepeni i temperatura nastavlja da pada. Ne zaboravi: mi smo govoto na polu, sada je zima, a nalazimo se dvadeset hiljada metara iznad prosečnog nivoa planete. Uz sve to treba dodati i uočljivo pucketanje u vazduhu. Ako se temperatura spusti za još samo nekoliko stepeni, imaćemo kišu. Razume se, voda će ključati, ali to će u svakom slučaju biti voda. Čak i ako to Džordž neće da prizna, ovo baca sasvim novu svetlost na Veneru."
<BR>&nbsp;&nbsp;&nbsp;&nbsp;&nbsp;"Zašto?" upita Džeri, premda je već pogodio odgovor.
<BR>&nbsp;&nbsp;&nbsp;&nbsp;&nbsp;"Gde ima vode, može da bude i života. Čini mi se da smo prenaglo zaključili da je Venera jalova samo zbog činjenice što prosečna temperatura doseže iznad pet stotina stepeni. Ovde je znatno hladnije i upravo je to razlog što sam tako strašno želeo da dođem na pol. Tu, na visoravni, mora da ima jezera, i ja po svaku cenu hoću da ih vidim."
<BR>&nbsp;&nbsp;&nbsp;&nbsp;&nbsp;"Ali to je ključala voda", usprotivi se Kolmen. "Ništa ne može da živi u njoj!"
<BR>&nbsp;&nbsp;&nbsp;&nbsp;&nbsp;"Izvesne alge sa Zemlje ipak mogu. Ako smo bilo šta pouzdano naučili od kada smo počeli da izučavamo planete, onda je to činjenica da će se život pojaviti svugde gde ima i najmanje mogućnosti za njegov opstanak. A ovo je njegova jedina šansa na Veneri."
<BR>&nbsp;&nbsp;&nbsp;&nbsp;&nbsp;"Voleo bih kada bismo mogli da proverimo tvoju teoriju. Nažalost, nećemo imati prilike da se lično osvedočimo: jednostavno, ne možemo se uspeti uz ovu strminu."
<BR>&nbsp;&nbsp;&nbsp;&nbsp;&nbsp;"Možda ne možemo u vozilu. Ali ni izdaleka nije tako teško uzverati se uz ovu vrlet, čak i u termoodelima. Potrebno je samo da idemo nekoliko milja u pravcu pola; prema radarskim kartama, nakon ovog uspona pruža se prilično ravan predeo. Za to bi nam bilo potrebno... recimo... dvanaest časova, najviše. Svako od nas bio je napolju još i duže, i to u znatno težim uslovima."
<BR>&nbsp;&nbsp;&nbsp;&nbsp;&nbsp;To je bilo sasvim tačno. Zaštitna odela, koja su bila predviđena da omoguće čoveku boravak u Venerinim nizijama, ovde će sasvim lako obaviti svoj zadatak, pošto temperatura jedva da za sto stepeni premaša onu koja vlada sredinom leta u Dolini smrti.
<BR>&nbsp;&nbsp;&nbsp;&nbsp;&nbsp;"Pa", reše Kolmen, "ti znaš pravila. Sam ne možeš da pođeš, a neko mora ostati radi održavanja veze sa brodom. Čime ćemo to odlučiti ovoga puta: šahom ili kartama?"
<BR>&nbsp;&nbsp;&nbsp;&nbsp;&nbsp;"Šah prilično traje", reče Hačins, "naročito kada vas dvojica igrate." Mašio se prema stolu za mape i podigao izlizan špil karata. "Preseci, Džeri."
<BR>&nbsp;&nbsp;&nbsp;&nbsp;&nbsp;"Desetka pik. Misliš da možeš da budeš bolji, Džordže?"
<BR>&nbsp;&nbsp;&nbsp;&nbsp;&nbsp;"Naravno. Do đavola: samo petica tref. Pa, isporučite moje žaljenje Venerijancima."
<BR>&nbsp;&nbsp;&nbsp;&nbsp;&nbsp;Bez obzira na Hačinsov optimizam, penjanje uz strminu pokazalo se prilično naporno. Nagib nije bio odveć strm, ali težina boca sa kiseonikom, odela sa termičkom kontrolom i naučne opreme ispala je otprilike oko pedeset kilograma po čoveku. Niska gravitacija - trideset odsto slabija od Zemljine - predstavljala je izvesnu pomoć, premda ne veliku, dok su savlađivali uzvisinu, zastajali na zaravnima da povrate dah, a zatim ponovo, kroz podmorski sumrak, nastavljali ka vrhu. Smaragdni sjaj koji se razlivao unaokolo bio je svetliji od odblesaka punog Meseca na Zemlji. Mesec bi predstavljao čist luksuz na Veneri, pomisli Džeri; on se nikada ne bi mogao videti sa površine i nema okeana kojima bi vladao; osim toga, neprekidno praskozorje predstavljalo je znatno postojaniji izvor svetlosti.
<BR>&nbsp;&nbsp;&nbsp;&nbsp;&nbsp;Uspeli su se oko sedam stotina metara pre no što se strmina pretvorila u blagi nagib, mestimično išaran kanalima koje je očigledno usekla tekuća voda. Nakon kratkotrajnog istraživanja krenuli su jednim usekom, koji je bio dovoljno prostran i dubok da zasluži ime rečnog korita.
<BR>&nbsp;&nbsp;&nbsp;&nbsp;&nbsp;"Palo mi je nešto na pamet", reče Džeri nakon što su prevalili nekoliko stotina metara. "Šta ako se najednom pred nama pojavi bujica? Ne bi mi se osobito dopalo da se suočim sa zidom ključale vode."
<BR>&nbsp;&nbsp;&nbsp;&nbsp;&nbsp;"Ukoliko se pojavi bujica", uzvrati Hačins pomalo nestrpljivo, "čućemo je na vreme. Moći ćemo se bez žurbe popeti do nekog višeg nivoa."
<BR>&nbsp;&nbsp;&nbsp;&nbsp;&nbsp;On je nesumnjivo bio u pravu, ali to nije ospokojilo Džerija dok su nastavili da se penju blago zakošenim vodenim tokom. Osećanje nesigurnosti je poraslo kada su prešli preko ruba strmine i izgubili radio-vezu sa izviđačkim kolima. Ne biti u mogućnosti da sa nekim stupiš u vezu predstavljalo je u ovom dobu jedinstveno i uznemirujuće iskustvo. To se Džeriju nikada ranije nije dogodilo; čak i na Zvezdi Danici, na udaljenosti od sto miliona milja od Zemlje, uvek je bio u stanju da pošalje poruku svojoj porodici i da dobije odgovor kroz desetak minuta. Ali sada, samo nekoliko metara stena odseklo ga je od ostalog dela ljudskog roda; ako im se nešto ovde dogodi, to niko nikada neće saznati, izuzev ako neka potonja ekspedicija ne otkrije njihova tela. Džordž će čekati dogovoreni broj časova, a zatim će se vratiti na brod - sGm. Čini mi se da baš nisam tip pionira, pomisli Džeri. Volim da petljam po složenim mašinama, i to me je dovelo do svemira. Da sam malo bolje razmislio, sada se ne bih nalazio ovde.
<BR>&nbsp;&nbsp;&nbsp;&nbsp;&nbsp;Putovali su možda pet kilometara u pravcu pola, sledeći vijugavu stazu rečnog korita, kada se Hačins zaustavio radi osmatranja i sakupljanja uzoraka. "I dalje postaje hladnije", reče on. "Temperatura se spustila do 199 stepeni. To je znatno niže nego što je ikada zabeleženo na Veneri. Voleo bih kada bismo mogli da pozovemo Džordža i obavestimo ga o ovome."
<BR>&nbsp;&nbsp;&nbsp;&nbsp;&nbsp;Džeri je probao da uspostavi kontakt na svim talasnim područjima; pokušao je čak da uhvati brod - nepredvidljiva dizanja i spuštanja planetne atmosfere ponekad su omogućavala prijem sa velikih udaljenosti - ali nije se pojavio ni najmanji šapat razumnih talasa u pucketanju i praskanju Venerinih oluja.
<BR>&nbsp;&nbsp;&nbsp;&nbsp;&nbsp;"Sve bolje i bolje", reče Hačins glasom koji je sada bio stvarno uzbuđen. "Povećava se koncentracija kiseonika: petnaest delova u milion. Kod vozila je bilo samo pet, dok ga je dole u niziji bilo gotovo nemoguće otkriti."
<BR>&nbsp;&nbsp;&nbsp;&nbsp;&nbsp;"Ali petnaest milionitih delova!" usprotivi se Džeri. "To niko ne bi mogao da diše!"
<BR>&nbsp;&nbsp;&nbsp;&nbsp;&nbsp;"Pogrešno si postavio celu stvar", uzvrati Hačins. "Ovde ništa ne diše kiseonik, ali ga nešto stvara. Šta misliš, odakle potiče kiseonik na Zemlji? On je u celosti proizvod života: proizvod biljaka. Pre no što su se na Zemlji pojavile biljke, naša atmosfera nije se razlikovala od ove: bila je to smesa ugljen-dioksida, amonijaka i metana. A onda se razvila vegetacija i lagano preobratila atmosferu u nešto što životinje mogu da dišu."
<BR>&nbsp;&nbsp;&nbsp;&nbsp;&nbsp;"Razumem", reče Džeri. "Hoćeš da kažeš da sličan proces upravo počinje ovde?"
<BR>&nbsp;&nbsp;&nbsp;&nbsp;&nbsp;"lzgleda tako. Nešto nedaleko odavde proizvodi kiseonik: biljni život je najjednostavnije objašnjenje."
<BR>&nbsp;&nbsp;&nbsp;&nbsp;&nbsp;"A gde ima biljaka", poče glasno da razmišlja Džeri, "ranije ili kasnije mora da bude i životinja."
<BR>&nbsp;&nbsp;&nbsp;&nbsp;&nbsp;"Da", uzvrati Hačins, pakujući opremu i nastavljajući put koritom.
<BR>&nbsp;&nbsp;&nbsp;&nbsp;&nbsp;"Doduše, za to je potrebno nekoliko stotina miliona godina. Možda smo odveć poranili, ali nadam sa da nisam u pravu."
<BR>&nbsp;&nbsp;&nbsp;&nbsp;&nbsp;"To je sve lepo", odgovori Džeri. "Ali, šta ako sretnemo nešto što nije kao mi? Nismo poneli nikakvo oružje."
<BR>&nbsp;&nbsp;&nbsp;&nbsp;&nbsp;"Ono nam i nije potrebno. Da li si ikada pomislio na šta mi ličimo? Uveren sam da bi se svaka životinja koja bi nas ugledala dala u beg, ne osvrćući se kilometrima."
<BR>&nbsp;&nbsp;&nbsp;&nbsp;&nbsp;Bilo je izvesne istine u tome. Reflektujuća metalna folija njihovih termoodela pokrivala ih je od glave do pete poput mekanog, bleštavog oklopa. Nijedan insekt nije imao gušću šumu antena od one koja je njima izrastala iz šlema i uređaja na leđima, a velika sočiva kroz koja su posmatrali svet oko sebe izgledala su kao bezizražajne, čudovišne oči. Da, na Zemlji jedva da je postojala poneka životinja koja bi se uhvatila ukoštac sa ovakvom utvarom; doduše, bića sa Venere možda uopšte ne misle tako.
<BR>&nbsp;&nbsp;&nbsp;&nbsp;&nbsp;Džeri je razbijao glavu oko toga kada su stigli do jezera. Čak i na prvi pogled, ono ih nije podsetilo na život za kojim su tragali, već na smrt. Poput crnog ogledala, ono je ležalo okruženo brdima; njegov daleki kraj bio je skriven u večnoj magli, a avetinjski stubovi pare uvrtali su se i igrali po njegovoj površini. Ovde još samo nedostaje, pomisli Džeri, Haronova barka koja bi ih prevezla na drugu stranu, ili tuonelski labud koji veličanstveno pliva amo-tamo, čuvajući ulaz u podzemni svet...
<BR>&nbsp;&nbsp;&nbsp;&nbsp;&nbsp;Pa ipak, bez obzira na sve, ovo je bilo čudo - prva slobodna voda koju je čovek ikada našao na Veneri. Hačins je već bio na kolenima, gotovo u položaju poklonika koji prinosi žrtvu. Ali on je samo prikupljao kapi dragocene tečnosti da bi ih ispitao džepnim mikroskopom.
<BR>&nbsp;&nbsp;&nbsp;&nbsp;&nbsp;"lma li nečega?" upita brižno Džeri.
<BR>&nbsp;&nbsp;&nbsp;&nbsp;&nbsp;Hačins odmahnu glavom.
<BR>&nbsp;&nbsp;&nbsp;&nbsp;&nbsp;"Ako i ima, odveć je malo da bi se videlo kroz ovaj mikroskop. Reći ću ti nešto više kada se vratimo na brod." Zapečatio je posudu sa uzorcima i stavio je u specijalnu torbu, obazrivo kao što bi to učinio sakupljač koji je upravo pronašao grumen zlata. Možda to nije, što je vrlo verovatno, ništa više do obična voda. Ali isto tako nije isključeno da je posredi čitav kosmos nepoznatih živih bića, na prvom koraku svog milijardu godina dugog puta do razuma.
<BR>&nbsp;&nbsp;&nbsp;&nbsp;&nbsp;Hačins jedva da je prevalio još desetak metara uz obalu jezera, kada se ponovo zaustavio, i to tako naglo da se Garfild gotovo sudario s njim.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Džeri. "Jesi li video nešto?"
<BR>&nbsp;&nbsp;&nbsp;&nbsp;&nbsp;"Ona tamna gromada tamo. Primetio sam je pre no što smo se zaustavili uz jezero."
<BR>&nbsp;&nbsp;&nbsp;&nbsp;&nbsp;"Šta je s njom? Izgleda mi sasvim obično." "Mislim da se povećala."
<BR>&nbsp;&nbsp;&nbsp;&nbsp;&nbsp;Džeri će čitavog života pamtiti naredni trenutak. Ko zna zašto, ali on nikada nije sumnjao u Hačinsove reči, ovog časa bio je pripravan da poveruje u sve, pa čak i da kamene gromade rastu. Osećanje odsečenosti i tajanstvenosti, prisustvo ovog tamnog i zagonetnog jezera, neprekidna prigušena grmljavina udaljenih oluja i zelenkasto treperenje praskozorja - sve je to delovalo na njegov um i pripremilo ga da se suoči sa neverovatnim. Pa ipak, nije osećao strah; to će uslediti kasnije.
<BR>&nbsp;&nbsp;&nbsp;&nbsp;&nbsp;Pogledao je prema gromadi. Koliko je mogao da proceni, bila je udaljena oko sto pedeset metara. Pri ovoj prigušenoj, smaragdnoj svetlosti, bilo je teško određivati udaljenosti i razmere. Stena - ili ma šta da je to bilo - izgledala je kao vodoravna ploča od gotovo crnog materijala, koja stoji pri samom vrhu grbine. Nedaleko od nje nalazila se još jedna gromada, premda znatno manja, od istog materijala; Džeri je pokušao da izmeri i zapamti razmak između njih, što je trebalo da mu pruži nekakvu osnovu prilikom utvrđenja budućih promena.
<BR>&nbsp;&nbsp;&nbsp;&nbsp;&nbsp;Čak i kada je primetio da se razmak polako sužava, još nije osetio paniku, već samo uzbuđeno čuđenje. Tek kada je razmaka potpuno nestalo i kada mu je postalo jasno da su ga vlastite oči obmanule, počelo je da ga preplavljuje osećanje bespomoćnog užasa.
<BR>&nbsp;&nbsp;&nbsp;&nbsp;&nbsp;Ovde nije bilo stena koje su rasle i kretale se. Ono što su posmatrali bila je crna plima, puzeća prostirka koja se polako ali neumitno kretala ka njima preko vrha grbine.
<BR>&nbsp;&nbsp;&nbsp;&nbsp;&nbsp;Srećom, trenutak sveobuhvatne, bezumne panike trajao je tek nekoliko sekundi. Garfildov užas počeo je da jenjava u istom času kada je dokučio njegov uzrok. Ova plima koja je hrlila napred odveć ga je živo podsetila na jednu priču koju je pročitao pre mnogo godina - priču o armiji mrava koji uništavaju sve na svom putu...
<BR>&nbsp;&nbsp;&nbsp;&nbsp;&nbsp;Ma šta da je, međutim, bila ova plima, ona se kretala suviše sporo da bi predstavljala stvarnu opasnost, izuzev ako im ne preseče odstupunicu. Hačins je grozničavo posmatrao kroz jedini dogled koji su imali; on je bio biolog i sada se, najzad, nalazio na svom terenu. Samo da ne napravim budalu od sebe, pomisli Džeri, i da se ne dam u beg kao preplašena mačka, ako nema potrebe za tim.
<BR>&nbsp;&nbsp;&nbsp;&nbsp;&nbsp;"Za ime boga", reče on konačno kada se pokretna prostirka našla na samo stotinak metara od njih, a Hačins još nije prozborio ni reč, niti je pomerio i jedan mišić. "Šta je to?"
<BR>&nbsp;&nbsp;&nbsp;&nbsp;&nbsp;Hačins se polako raskravio, poput statue koja je oživela.
<BR>&nbsp;&nbsp;&nbsp;&nbsp;&nbsp;"lzvini", reče. "Sasvim sam zaboravio na tebe. To je biljka, naravno. Mislim da je možemo tako nazvati."	
<BR>&nbsp;&nbsp;&nbsp;&nbsp;&nbsp;"Ali ona se kreće!"
<BR>&nbsp;&nbsp;&nbsp;&nbsp;&nbsp;"Zašto te to iznenađuje? Pa, to čine i neke zemaljske biljke. Jesi li ikada video bršljan na ubrzanom filmu?"
<BR>&nbsp;&nbsp;&nbsp;&nbsp;&nbsp;"Da, ali bršljan ostaje na jednom mestu, on ne gamiže svuda unaokolo."
<BR>&nbsp;&nbsp;&nbsp;&nbsp;&nbsp;"A šta je sa planktonskim biljkama u moru? One mogu da plivaju gde im se prohte."
<BR>&nbsp;&nbsp;&nbsp;&nbsp;&nbsp;Džeri više nije imao šta da primeti; čudo koje se približavalo ostavilo ga je bez reči.
<BR>&nbsp;&nbsp;&nbsp;&nbsp;&nbsp;I dalje je razmišljao o ovoj stvari kao o prostirci, kao o debelom tepihu punom resa i kićanki na rubovima. Dok se kretao, debljina mu se menjala; na nekim mestima bio je tanak kao flis-papir, dok mu je na drugim debljina dostizala čitavu stopu, pa čak i više. Kada se približio tako da mu se moglo razabrati tkivo, Džeriju je pala na pamet crna kadifa. Upitao se kakva bi ona bila pod dodirom, a onda se setio da bi spržio prste čak i kada mu biljka ne bi ništa drugo uradila. Izazvana nepromišljenom, nervoznom reakcijom, koja obično prati iznenadni šok, na um mu je pala neobična zamisao: ako i postoje Venerijanci, nikada nećemo moći da se rukujemo s njima. Oni bi spržili naše ruke, a mi bismo promrzli njihove.
<BR>&nbsp;&nbsp;&nbsp;&nbsp;&nbsp;Stvar do sada nije pokazivala nikakve znake da je svesna njihovog prisustva. Ona je jednostavno hrlila napred poput bezumne plime, što je u neku ruku i bila. Ako se izuzme činjenica da se uspinjala preko malih prepreka, sasvim je mogla da liči na talas vode koji struji napred.
<BR>&nbsp;&nbsp;&nbsp;&nbsp;&nbsp;Priča Herberta Džordža Velsa "Carstvo mrava." (Prim. ur.)-fusnota
<BR>&nbsp;&nbsp;&nbsp;&nbsp;&nbsp;A onda, kada se našla na udaljenosti od samo nekoliko metara, kadifasta plima se zaustavila. Zdesna i sleva ona je i dalje hrlila napred, ali je u sredini počela da usporava i najzad stala.
<BR>&nbsp;&nbsp;&nbsp;&nbsp;&nbsp;"Opkoljava nas", reče brižno Džeri. "Bolje da se povučemo dok se ne uverimo da je bezopasna."
<BR>&nbsp;&nbsp;&nbsp;&nbsp;&nbsp;Na njegovogo olakšanje, Hačins je odmah odstupio nekoliko koraka. Nakon kraćeg oklevanja, stvorenje je ponovo počelo da se polako kreće prema njima, a ulegnuće koje je bilo napravljeno malopređašnjim zaustavljanjem sada se ispravilo.
<BR>&nbsp;&nbsp;&nbsp;&nbsp;&nbsp;Hačins je iznenada napravio korak napred i stvar je lagano ustuknula. Biolog je nekoliko puta ponovio ovu kretnju, da bi se odmah povukao, a živa plima je svaki put uzmicala ili napredovala, već prema njegovim pokretima. Ni u snu mi nije palo na pamet, pomisli Džeri, da ću videti kako čovek igra valcer sa biljkom...
<BR>&nbsp;&nbsp;&nbsp;&nbsp;&nbsp;"Termofobija", reče Hačins. "Potpuno automatska reakcija. Ne dopada joj se naša toplota."
<BR>&nbsp;&nbsp;&nbsp;&nbsp;&nbsp;"Naša toplota!" usprotivi se Džeri. "Pa mi smo u poređenju sa njom prave sante leda."
<BR>&nbsp;&nbsp;&nbsp;&nbsp;&nbsp;"Mi jesmo, ali ne i naša odela, a ona je u stanju samo njih da registruje."
<BR>&nbsp;&nbsp;&nbsp;&nbsp;&nbsp;Baš sam glup, pomisli Džeri. Dok je nama prijatno sveže u termoodelima, nikome ne pada na pamet da uređaj za hlađenje na leđima neprekidno izbacuje u okolinu suvišnu toplotu. Nije ni čudo što je venerijanska biljka stalno uzmicala.
<BR>&nbsp;&nbsp;&nbsp;&nbsp;&nbsp;"Da vidimo kako reaguje na svetlost", reče Hačins. Uključio je svetiljku na grudima i zeleni sjaj praskozorja najednom se rastočio u snopu jarkobelog zračenja. Sve dok čovek nije došao na ovu planetu, bela svetlost nije nikada zasjala površinom Verene, čak ni po danu. Kao i u morima Zemlje, ovde je vladao samo zelenkasti sumrak koji polako ponire u sve dublje slojeve tame.
<BR>&nbsp;&nbsp;&nbsp;&nbsp;&nbsp;Preobražaj je bio tako opčinjavajući da se ljudima nije oteo čak ni uzdah oduševljenja. U blesku snopa trenutno je nestalo dubokog, turobnog crnila debelog kadifastog tepiha koji se pružao gotovo do njihovih stopala. Umesto njega, sve dokle je dopirao snop svetlosti, ležalo je užareno obličje veličanstvenog, moćnog crvenila, išaranog zlatnim prugama. Nijedan persijski princ ne bi od svojih tkača mogao naručiti tako raskošan goblen, pa ipak, bio je to samo slučajan proizvod bioloških sila. U stvari, sve dok nisu uključili lampu, ove veličanstvene boje uopšte nisu ni postojale i ponovo će utonuti u nepostojanje kada neobična svetlost daleke Zemlje ponovo bude prestala da ih obliva.
<BR>&nbsp;&nbsp;&nbsp;&nbsp;&nbsp;"Tikov je bio u pravu", promrmlja Hačins. "Voleo bih da je mogao da se lično osvedoči."
<BR>&nbsp;&nbsp;&nbsp;&nbsp;&nbsp;"U vezi sa čim u pravu?" upita Džeri, premda je izgledalo kao skrnavljenje govoriti u prisustvu ovakve lepote.
<BR>&nbsp;&nbsp;&nbsp;&nbsp;&nbsp;"Pre pedeset godina on je u Rusiji došao do otkrića da biljke koje žive u veoma hladnim klimatskim uslovima teže da budu plave i ljubičaste, dok one iz toplih predela naginju ka crvenom i narandžastom. Na osnovu toga predvideo je da će vegetacija Marsa biti ljubičasta; takođe je rekao da će, ukoliko uopšte ima biljaka na Veneri, one biti crvene boje. Oba puta je pogodio. Ali, ne možemo ostati ovde ceo dan. Čeka nas još mnogo posla."
<BR>&nbsp;&nbsp;&nbsp;&nbsp;&nbsp;"Jesi li siguran da je sasvim bezopasna?" upita Džeri glasom u kome su se osećali bojazan i predostrožnost.
<BR>&nbsp;&nbsp;&nbsp;&nbsp;&nbsp;"Potpuno: čak i kad bi želela, ne bi mogla da dotakne naša odela. U svakom slučaju, ona već prolazi mimo nas."
<BR>&nbsp;&nbsp;&nbsp;&nbsp;&nbsp;To je bilo tačno. Sada su mogli da vide da celo stvorenje - bila je to jedinstvena biljka, a ne kolonija - pokriva približno kružnu površinu sa prečnikom od oko sto metara. Ono je klizilo preko tla poput senke oblaka koji pokreće vetar; tamo gde bi zastalo, u steni bi ostajale izbušene mnoge sićušne rupe koje je po svoj prilici bušila neka kiselina.
<BR>&nbsp;&nbsp;&nbsp;&nbsp;&nbsp;"Da", reče Hačins kada mu je Džeri skrenuo pažnju na ovu pojavu. "Upravo se tako hrane neki lišajevi; oni luče kiseline koje rastvaraju stene. Ali sada je dosta pitanja, molim te; bar dok se ne vratimo u brod. Ovde ima posla za više ljudskih vekova, a ja moram da ga obavim za samo nekoliko časova."
<BR>&nbsp;&nbsp;&nbsp;&nbsp;&nbsp;Bio je to istorijski čas botanike. Osetljivi rubovi ogromne biljke-stvari kretali su se iznenađujuće brzo kada bi ona pokušavala da izbegne ljude. Tada je ličila na živu palačinku, površine jednog jutra. Nije bilo nikakve reakcije, izuzev automatskog izbegavanja njihovih termoodela kada je Hačins obavljao probe ili uzimao uzorke. Biće je neprekidno strujalo napred preko uzvisina i udolina, vođeno nekim čudnim biljnim nagonom. Možda je sledilo neku mineralnu žilu; geolozi će o tome reći nešto više kada budu analizirali uzorke stena koje je Hačins sakupio pre i posle prolaska živog goblena.
<BR>&nbsp;&nbsp;&nbsp;&nbsp;&nbsp;Jedva da je bilo vremena da se zamisle ili, čak, izreknu bezbrojna pitanja koja je postavilo njihovo otkriće. Mora da je ovih stvorenja bilo prilično čim su uspeli da ga pronađu tako brzo. Kako se razmnožavaju? Klijanjem, sporama, sparivanjem, ili na neki drugi način? Odakle crpu energiju? Kakve srodnike, suparnike ili parazite imaju? Ovo sigurno nije jedini oblik života na Veneri: čak je i sama pomisao na to bila apsurdna, budući da tamo gde postoji jedna vrsta, mora da ih ima na hiljade...
<BR>&nbsp;&nbsp;&nbsp;&nbsp;&nbsp;Glad i umor nagnali su ih da najzad zastanu. Biće koje su proučavali hranilo se putem kojim se kretalo po Veneri; Hačins je ipak verovao da se ono nikada ne udaljuje mnogo od jezera, budući da se s vremena na vreme ponovo približavalo vodi u koju je spuštalo dugačak, cevoliki pipak. Međutim, za razliku od ovog stvorenja, životinje sa Zemlje morale su da se bar s vremena na vreme odmaraju.
<BR>&nbsp;&nbsp;&nbsp;&nbsp;&nbsp;Osetili su veliko olakšanje kada su naduvali šatore pod pritiskom, prošli kroz vazdušnu komoru i svukli termoodela. Tek kada su malo predahnuli u sićušnoj plastičnoj hemisferi, do svesti su im prvi put prodrli neobičnost i značaj njihovog otkrića. Svet koji ih je okružavao više nije bio isti; Venera je prestala da bude mrtva, da bi se pridružila Zemlji i Marsu.
<BR>&nbsp;&nbsp;&nbsp;&nbsp;&nbsp;Život je prizivao život kroz bezdane kosmosa. Sve što je raslo i kretalo se na licima drugih planeta predstavljalo je znamenje, obećanje da čovek nije sam u Vaseljeni kojom su harala plamena sunca i uskovitlane magline. Ako još nije našao sadruga sa kojim bi mogao da govori, to je bilo samo pitanje vremena, pošto su se pred njim pružale nebrojene svetlosne godine i eoni koji su čekali da budu istraženi. U međuvremenu, on je morao da nadzire i bdi nad životom koji je već pronašao, bez obzira na to da li se ovaj nalazio na Zemlji, Marsu ili Veneri.
<BR>&nbsp;&nbsp;&nbsp;&nbsp;&nbsp;Ove misli strujale su kroz svest Grejema Hačinsa, najsrećnijeg biologa u Sunčevom sistemu, dok je pomagao Garfildu da sakupi otpatke i zapečati ih u naročitu plastičnu kutiju. Kada su ispumpali šator i krenuli ka bazi, nije više bilo nikakvog znaka od životinje koju su ispitivali. To je bila srećna okolnost; da je biće i dalje bilo tu, oni ne bi odoleli da obave još neki ogled, a već je postajalo neugodno toplo.
<BR>&nbsp;&nbsp;&nbsp;&nbsp;&nbsp;Uostalom, svejedno; kroz nekoliko meseci oni će se vratiti sa ekipom asistenata, znatno boljom opremom i očima celog sveta koje će biti upravljene na njih. Evolucija je morala da radi milijardu godina da bi omogućila ovaj susret; mogla je još malo da pričeka.
<BR>
<BR>&nbsp;&nbsp;&nbsp;&nbsp;&nbsp;Neko vreme se ništa nije micalo na predelu obavijenom zelenkastim izmaglicama; nije bilo ni ljudi ni grimizne prostirke. A onda, strujeći preko uzvisina koje je uobličio vetar, ponovo se pojavilo stvorenje. Ili je to možda bio neki drugi primerak iste vrste; to niko nikada neće saznati.
<BR>&nbsp;&nbsp;&nbsp;&nbsp;&nbsp;Prošlo je pored male gomile kamenja gde su Hačins i Garfild zakopali otpatke. A onda se zaustavilo.
<BR>&nbsp;&nbsp;&nbsp;&nbsp;&nbsp;Nije se začudilo, pošto nije imalo um. Ali hemijski zov koji ga je bez odmora vodio polarnom zaravni počeo je da vapije: Ovde! Ovde! Negde sasvim blizu nalazila se najdragocenija od svih vrsta hrane koju je moglo da poželi: fosfor, elemenat bez koga iskra života nikada ne bi zatreptala. Počelo je da drobi stene, da se polako uvlači u procepe i naprsline, da opipava i istražuje pipcima. Ništa što je radilo nije prevazilazilo sposobnost bilo koje biljke ili drveta na Zemlji - ali ono se kretalo hiljadu puta brže, tako da mu je bilo potrebno svega nekoliko minuta da stigne do cilja i da se probije kroz plastičnu foliju.
<BR>&nbsp;&nbsp;&nbsp;&nbsp;&nbsp;A onda je prionulo na hranu koja je bila neuporedivo koncentrisanija od svih koje je okusilo ranije. Apsorbovalo je ugljovodonike, proteine i fosfate, nikotin iz opušaka cigareta, celulozu iz papirnatih čaša i tanjira. Sve je to razložilo i usisalo u svoje neobično telo, bez ikakvih teškoća i napora.
<BR>&nbsp;&nbsp;&nbsp;&nbsp;&nbsp;Ali istovremeno sa hranom ono je apsorbovalo i čitav mikrokosmos živih bića - bakterija i virusa, koji su se, na jednoj starijoj planeti, razvili u hiljadu smrtonosnih pravaca. Iako je tek nekoliko njih moglo da opstane u ovoj toploti i atmosferi, i oni su bili dovoljni. Puzeći natrag prema jezeru, prostirka je u sebi nosila klice zaraze za ceo svet.
<BR>&nbsp;&nbsp;&nbsp;&nbsp;&nbsp;I dok je Zvezda Danica hitala svojim putem prema udaljenom domu, Venera je umirala. Filmovi, fotografije i uzorci koje je Hačins trijumfalno sakupio bili su znatno dragoceniji nego što je on pretpostavljao. Oni su predstavljali jedino svedočanstvo o trećem pokušaju Života da uhvati koren u Sunčevom sistemu.
<BR>&nbsp;&nbsp;&nbsp;&nbsp;&nbsp;Pod Venerinim oblacima, priča o Stvaranju bila je okončana.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
