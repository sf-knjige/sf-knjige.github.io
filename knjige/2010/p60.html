<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52. PALJENJE
<P>&nbsp;&nbsp;&nbsp;&nbsp;&nbsp;Uopšte nije očekivao da će ponovo doći ovamo, a još manje da će biti u jednom tako neobičnom poslanstvu. Kada se obreo u 'Otkriću', brod je daleko zaostao za sve bržim 'Leonovom', uspinjući se sve sporije ka apojovu, najvišoj tački na svojoj orbiti među spoljnjim satelitima. Mnoge zarobljene komete tokom minulih razdoblja kretale su se oko Jupitera takvom izduženom elipsom, čekajući da im o krajnjoj sudbini odluči igra takmačkih gravitacija.
<BR>&nbsp;&nbsp;&nbsp;&nbsp;&nbsp;Više nije bilo nikakvog života na poznatim palubama i po hodnicima. Muškarci i žene koji su zakratko oživeli brod poslušali su upozorenje; postojala je verovatnoća da će se spasti - premda to uopšte nije bilo izvesno. Ali dok su proticali poslednji minuti, on je shvatio da oni koji ga kontrolišu nisu uvek kadri da predvide ishod svoje kosmičke igre.
<BR>&nbsp;&nbsp;&nbsp;&nbsp;&nbsp;Još nisu dosegli nivo otupljujuće dosade proistekle iz potpune svemoći; opiti im nisu uvek uspevali. Raštrkani širom Vaseljene, nalazili su se ostaci mnogih neuspeha - neki tako neupadljivi da su već bili izgubljeni spram kosmičkog zaleđa, a drugi tako spektakularni da su zbunjivali astronome na hiljadama svetova, ispunjavajući ih strahopoštovanjem. Preostali su još samo minuti pre no što ishod ovde bude određen; tokom tih poslednjih minuta on je ponovo došao u priliku da bude nasamo sa Halom.
<BR>&nbsp;&nbsp;&nbsp;&nbsp;&nbsp;U pređašnjem postojanju mogli su da opšte jedino posredstvom nezgrapnog medija reči, iskucanih na tastaturi ili izgovorenih u mikrofon. Sada, misli su im se preplitale brzinom svetlosti.
<BR>&nbsp;&nbsp;&nbsp;&nbsp;&nbsp;"Čuješ li me, Hale?"
<BR>&nbsp;&nbsp;&nbsp;&nbsp;&nbsp;"Čujem, Dejve. Ali gde se nalaziš? Ne mogu da te vidim ni na jednom od mojih monitora."
<BR>&nbsp;&nbsp;&nbsp;&nbsp;&nbsp;"Pusti to sada. Imam novo uputstvo za tebe. Infracrveno zračenje sa Jupitera na kanalima od R23 do R25 brzo se pojačava. Daću ti niz graničnih vrednosti. Čim one budu dostignute, moraš upraviti uskosnopnu antenu ka Zemlji i uputiti sledeću poruku onoliko puta koliko budeš mogao..."
<BR>&nbsp;&nbsp;&nbsp;&nbsp;&nbsp;"Ali to će značiti prekidanje kontakta sa 'Leonovom'. Više neću biti u stanju da prenosim podatke mog osmatranja Jupitera, saglasno programu koji mi je dao dr Čandra."
<BR>&nbsp;&nbsp;&nbsp;&nbsp;&nbsp;"Tačno; ali okolnosti su se promenile. Prihvati preče prvenstvo alfa. Evo ti koordinate za jedinicu AE-35."
<BR>&nbsp;&nbsp;&nbsp;&nbsp;&nbsp;U deliću mikrosekunde, jedan nasumičan spomen skliznu mu u tok savesti. Baš je bilo neobično što ponovo ima posla sa jedinicom AE-35 za upravljanje antene - jedinicom koja je, kada se navodno pokvarila, posredno odvela u smrt Frenka Pula! Ovoga puta mogao je da čita sva kola kao otvorenu knjigu, da ih razabire podjednako jasno kao što je svojevremeno mogao linije na vlastitom dlanu. Više nije moglo doći do lažnih uzbuna; niti je od njih više bilo opasnosti.
<BR>&nbsp;&nbsp;&nbsp;&nbsp;&nbsp;"Uputstva potvrđena, Dejve. Lepo je ponovo raditi sa tobom. Jesam li valjano izvršio zadatke misije?"
<BR>&nbsp;&nbsp;&nbsp;&nbsp;&nbsp;"Jesi, Hale; veoma si dobro postupao. A sad, evo poslednje poruke koju treba da uputiš Zemlji - poruke koja će biti najvažnija od svih što si ih ikada poslao."
<BR>&nbsp;&nbsp;&nbsp;&nbsp;&nbsp;"Rado ću to učiniti, Dejve. Ali zašto si rekao poslednja?"
<BR>&nbsp;&nbsp;&nbsp;&nbsp;&nbsp;Zašto, uistinu? Čitavih nekoliko milisekundi razmišljao je o ovom pitanju. U jeku tog razmišljanja postao je svestan jedne praznine koju ranije nije otkrio. Ona je, doduše, bila tu, ali sve do sada skrivao ju je bedem novih iskustava i osećaja.
<BR>&nbsp;&nbsp;&nbsp;&nbsp;&nbsp;Pronikao je donekle u njihove planove; imali su potrebu za njim. Vrlo dobro, i on je imao potrebe - a možda, na izvestan način, čak i osećanja. Ovde je bila njegova poslednja veza sa svetom ljudi i životom kakav je jednom poznavao.
<BR>&nbsp;&nbsp;&nbsp;&nbsp;&nbsp;Pristali su na njegov raniji zahtev; bilo bi zanimljivo ispitati razmere njihove predusretljivosti - ako im je ova osobina uopšte svojstvena. A i trebalo bi da im bude lako da mu iziđu u susret; već su pružili više nego uverljive dokaze o svojoj moći, kada je telo Dejvida Boumena, za kojim više nije vladala potreba, bilo nehajno uništeno - čime, međutim, nije okončano i samo postojanje Dejvida Boumena.
<BR>&nbsp;&nbsp;&nbsp;&nbsp;&nbsp;Čuli su ga, razume se; ponovo je usledio slabašni odjek olimpske vedrine. Ali on nije uspeo da razabere ni saglasnost ni odricanje.
<BR>&nbsp;&nbsp;&nbsp;&nbsp;&nbsp;"Još čekam tvoj odgovor, Dejve."
<BR>&nbsp;&nbsp;&nbsp;&nbsp;&nbsp;"Ispravka, Hale. Trebalo je da kažem: tvoja poslednja poruka za dugo vremena. Veoma dugo vremena."
<BR>&nbsp;&nbsp;&nbsp;&nbsp;&nbsp;Predviđao je koje će korake preduzeti - štaviše, pokušavao je da ih navede na to. No, svakako, oni će shvatiti da njegov zahtev nije nerazborit; nijedan svesni entitet ne bi bio kadar da bez ikakvih rđavih posledica izdvojen opstane tokom dugotrajnih razdoblja. Čak i ako bi oni uvek bili uz njega, takođe mu je bio potreban i neko - neki sadrug - bliži njegovom nivou postojanja.
<BR>&nbsp;&nbsp;&nbsp;&nbsp;&nbsp;Jezici čovečanstva znali su za mnoge reči kojima se mogao opisati njegov gest: drskost, odvažnost, chutzpah. Prisetio se, zahvaljujući izvrsnoj moći prebiranja po pamćenju koju je sada posedovao, da je jedan francuski general uzviknuo jednom prilikom: "L'audace - toujours l'audace!" Možda je upravo to bilo ljudsko obličje koje su oni cenili, pa ga čak i delili sa Čovekom. Uskoro će saznati.
<BR>&nbsp;&nbsp;&nbsp;&nbsp;&nbsp;"Hale! Obrati pažnju na signal na infracrvenim kanalima 30, 29, 28 - samo što nije usledilo - vrh se kreće ka kratkim talasima."
<BR>&nbsp;&nbsp;&nbsp;&nbsp;&nbsp;"Obaveštavam dr Čandru da će doći do prekida mog odašiljanja podataka. Stavljam u dejstvo jedinicu AE-35. Preusmeravam uskosnopnu antenu... Veza uspostavljena sa farom Tera Jedan. Poruka počinje:
<BR>&nbsp;&nbsp;&nbsp;&nbsp;&nbsp;SVI OVI SVETOVI..."
<BR>&nbsp;&nbsp;&nbsp;&nbsp;&nbsp;Uistinu su ostavili za poslednji minut - ili su im možda proračuni, na kraju krajeva, bili besprekorno tačni. Jedva da je preostalo vremena za sto ponavljanja jedanaest reči pre no što se siloviti udarac čiste toplote bude sručio na brod.
<BR>&nbsp;&nbsp;&nbsp;&nbsp;&nbsp;Zadržavši se tu iz radoznalosti i iz sve veće zebnje pred dugotrajnom usamljenošću što se pružala pred njim, stvorenje koje je jednom bilo Dejvid Boumen, zapovednik američke svemirske letelice 'Otkriće', posmatralo je kako se trup tvrdoglavo opire rastakanju. Brod je dugo zadržao svoj približni oblik; a onda je ležište karusela konačno popustilo, oslobodivši u trenu zapretan momenat ogromnog, uzvrtelog zamajca. U bešumnom prasku, užarene krhotine razleteše se na bezbroj strana.
<BR>&nbsp;&nbsp;&nbsp;&nbsp;&nbsp;"Zdravo, Dejve. Šta se dogodilo? Gde sam to ja?"
<BR>&nbsp;&nbsp;&nbsp;&nbsp;&nbsp;Nije znao da može da se opusti i da uživa u trenutku uspešnog ostvarenja. Često se prethodno osećao kao kućni pas kojim upravlja gospodar čije pobude nisu sasvim dokučive i čije je ponašanje ponekad mogao da saobražava vlastitim željama. Zatražio je kost; ona mu je bila bačena.
<BR>&nbsp;&nbsp;&nbsp;&nbsp;&nbsp;"Objasniću ti kasnije, Hale. Imamo vremena napretek."
<BR>&nbsp;&nbsp;&nbsp;&nbsp;&nbsp;Sačekali su dok se i poslednji komadići broda nisu razudili, tako da ih čak ni vlastitim moćima više nisu mogli otkriti. A onda su krenuli da posmatraju novo svitanje na mestu koje je bilo pripravljeno za njih; kao i da sačekaju da minu stoleća pre no što ponovo budu pozvani.
<BR>
<BR>&nbsp;&nbsp;&nbsp;&nbsp;&nbsp;Nije istina da astronomska zbivanja uvek zahtevaju astronomska razdoblja. Završno kolapsiranje zvezde, pre no što se njeni delovi razlete u eksploziji supernove, može da potraje svega jednu sekundu; u poređenju s tim, preobražaj Jupitera odigrao se gotovo sporo i natenane.
<BR>&nbsp;&nbsp;&nbsp;&nbsp;&nbsp;No, čak i tako, proteklo je nekoliko minuta pre no što je Saša postao kadar da poveruje vlastitim očima. Vršio je rutinsko teleskopsko ispitivanje planete - ako se ma koje osmatranje sada moglo nazvati rutinsko! - kada je ona najednom stala da se pomera izvan vidnog polja. Za trenutak je pomislio da nešto nije u redu sa stabilizacijom uređaja; a onda je shvatio, uz šok koji je iz temelja uzdrmao njegovo celokupno poimanje Vaseljene, da se to, u stvari, kreće sam Jupiter, a ne teleskop. Neposredan dokaz prosto mu je bo oči; takođe je mogao da vidi dva manja meseca - ali oni su bili potpuno nepomični.
<BR>&nbsp;&nbsp;&nbsp;&nbsp;&nbsp;Prebacio je na manji stepen uvećanja, tako da je mogao obuhvatiti pogledom ceo disk planete, sada gubavo, pegavo siv. Proteklo je još nekoliko minuta ispunjenih nevericom pre no što je konačno uvideo šta se uistinu događa; no, i dalje je teško mogao u to da poveruje.
<BR>&nbsp;&nbsp;&nbsp;&nbsp;&nbsp;Jupiter nije odstupio od svoje drevne orbite, ali je ipak činio nešto što je u podjednakoj meri bilo nemoguće. Stao je da se smanjuje - toliko brzo da mu je rub klizio preko vidnog polja dok ga je on dovodio u žižu. U isto vreme, planeta je postajala sve svetlija, krećući se u rasponu od tamnosive do bisernobele. Nema zbora da je sada bila sjajnija nego bilo kad tokom dugih godina u prošlosti od kada je Čovek posmatra; odražena svetlost Sunca nikako nije mogla...
<BR>&nbsp;&nbsp;&nbsp;&nbsp;&nbsp;Tog trenutka, Saša najednom shvati šta se zbiva, premda ne i zašto, i podiže opštu uzbunu.
<BR>
<BR>&nbsp;&nbsp;&nbsp;&nbsp;&nbsp;Kada je Flojd stigao do osmatračnice, kroz nepunih trideset sekundi, najpre je zapazio zaslepljujući blesak koji se slivao kroz prozore, slikajući ovale svetlosti po zidovima. Bili su toliko bleštavi da je morao da odvrati pogled; čak ni Sunce nije bilo u stanju da stvori takvu blistavost.
<BR>&nbsp;&nbsp;&nbsp;&nbsp;&nbsp;Flojd je bio toliko zapanjen da za trenutak nije uspeo da dovede u vezu sjaj sa Jupiterom; prva pomisao koja mu je prostrujala kroz um bila je: supernova! No, bezmalo istoga časa kada mu je ova ideja sinula on ju je i odbacio; čak ni Sunčev prvi sused Alfa Kentaura nije mogao prirediti ovako zastrašujuću predstavu, ma kako silovito eksplodirao.
<BR>&nbsp;&nbsp;&nbsp;&nbsp;&nbsp;Svetlost se najednom priguši; Saša je spustio spoljnje štitnike od Sunčeve svetlosti. Sada je postalo moguće gledati neposredno u izvor i razabrati da je tu posredi samo puka tačka - tek još jedna zvezda, čije se razmere uopšte nisu mogle odrediti. Ona nije mogla imati nikakve veze sa Jupiterom; kada je Flojd poslednji put bacio pogled na planetu, pre svega nekoliko minuta, ona je bila četiri puta veća od ovog udaljenog, skvrčenog sunca.
<BR>&nbsp;&nbsp;&nbsp;&nbsp;&nbsp;Saša je dobro postupio što je spustio štitnike. Trenutak kasnije sićušna zvezda je eksplodirala - tako da ju je čak i kroz tamne filtere bilo nemoguće posmatrati golim okom. Ali završni orgazam svetlosti potrajao je tek delić sekunde; a onda je Jupiter - ili ono što je nekada bilo Jupiter - stao ponovo da se širi.
<BR>&nbsp;&nbsp;&nbsp;&nbsp;&nbsp;Nastavio je da se razmiče sve dok nije dostigao razmere znatno veće od onih pre preobražaja. Uskoro je kugla svetlosti počela brzo da bledi, spustivši nivo sjajnosti do običnog Sunčevog; Flojd je tog časa razabrao da je tu posredi šuplja opna, budući da je središnja zvezda bila i dalje jasno vidljiva u njenom srcu.
<BR>&nbsp;&nbsp;&nbsp;&nbsp;&nbsp;Obavio je na brzinu nekoliko letimičnih proračuna. Brod se nalazio udaljen od Jupitera više od jednog svetlosnog minuta, ali je šireća opna - koja se sada pretvarala u prsten jarkih bridova - već prekrivala četvrt neba. To je značilo da se kreće ka njima - blagi Bože! - gotovo polovinom brzine svetlosti. Kroz nekoliko minuta progutaće brod.
<BR>&nbsp;&nbsp;&nbsp;&nbsp;&nbsp;Sve do tada, od Sašine prvobitne objave niko nije progovorio ni reči. Neke opasnosti su toliko spektakularne i toliko stoje izvan normalnog iskustva da um odbija da ih prihvati kao stvarne, te samo prati približavanje usuda bez ikakvog osećanja straha. Čovek koji posmatra razorno primicanje plimskog talasa, tutnjave lavine ili uskovitlanog levka tornada, ne preduzimajući pri tom nikakve pokušaje da utekne, ne mora nužno ostati paralisan od prevelikog straha ili pomiren sa neumitnom sudbinom. On naprosto može da bude nesposoban da poveruje da ga se lično tiče poruka koju mu saopštavaju oči. Sve se to, u stvari, zbiva nekom drugom.
<BR>&nbsp;&nbsp;&nbsp;&nbsp;&nbsp;Kao što se i moglo očekivati, Tanja je prva prekinula čaroliju nizom naređenja koja su Vasilija i Flojda nagnala da pohitaju na komandni most.
<BR>&nbsp;&nbsp;&nbsp;&nbsp;&nbsp;"Šta ćemo sada?" upita ona, kada su se okupili.
<BR>&nbsp;&nbsp;&nbsp;&nbsp;&nbsp;Svakako ne možemo da pobegnemo, pomisli Flojd. Ali možda smo u prilici da poboljšamo vlastite izglede.
<BR>&nbsp;&nbsp;&nbsp;&nbsp;&nbsp;"Okrenimo brod bočno", reče on. "Trebalo bi tako da se postavimo prema ovoj stvari da predstavljamo što manju metu. A i da između nje i nas stoji što više mase koja bi poslužila kao štitnik protiv zračenja?"
<BR>&nbsp;&nbsp;&nbsp;&nbsp;&nbsp;Vasilijevi prsti već su igrali po kontrolama.
<BR>&nbsp;&nbsp;&nbsp;&nbsp;&nbsp;"U pravu si, Vudi - premda je već kasno kad su posredi emisije gama-zraka i rendgenskih zraka. No, verovatno postoje sporiji neutroni i alfe i sam će ga vrag znati šta još ne - što tek treba da usledi."
<BR>&nbsp;&nbsp;&nbsp;&nbsp;&nbsp;Šare svetlosti stadoše se spuštati niz zidove kako se brod nezgrapno okretao oko svoje ose. Konačno, potpuno ih je nestalo; 'Leonov' se sada nalazio postavljen tako da je doslovce celokupna njegova masa ležala između krhog ljudskog tovara i sve bliže opne zračenja.
<BR>&nbsp;&nbsp;&nbsp;&nbsp;&nbsp;Da li ćemo uistinu osetiti udarni talas, zapita se Flojd, ili će šireći gasovi biti odveć retki da bi mogli izvršiti neko fizičko dejstvo u času kada stignu do nas? Viđen spoljnjim kamerama, plameni prsten sada je gotovo opasivao nebo. Ali brzo je jenjavao; kroz njegovu koprenu već su se mogle nazreti neke sjajne zvezde. Preživećemo, pomisli Flojd. Bili smo očevici uništenja najveće planete - i nismo stradali.
<BR>&nbsp;&nbsp;&nbsp;&nbsp;&nbsp;A onda kamere nisu prikazivale ništa drugo osim zvezda - premda je jedna od njih bila milion puta sjajnija od svih ostalih. Plameni mehur koji je naduvao Jupiter neosetno je minuo kraj njih, iako je izgledao više nego upečatljiv. Na njihovoj razdaljini od izvora, samo su brodski uređaji zabeležili njegov prolazak.
<BR>&nbsp;&nbsp;&nbsp;&nbsp;&nbsp;Napetost na brodu poče lagano da popušta. Kao što uvek biva u takvim prilikama, ljudi su počeli da se smeju i da zbivaju glupe šale. No, Flojd ih gotovo nije čuo; uprkos olakšanju što su preživeli, on je i dale bio tužan.
<BR>&nbsp;&nbsp;&nbsp;&nbsp;&nbsp;Nešto veliko i čudesno bilo je uništeno. Prestao je da postoji Jupiter - sa svom svojom lepotom, veličanstvenošću i tajnama koje sada više nikada neće biti odgonetnute. Otac svih bogova stradao je u punom naponu snage.
<BR>&nbsp;&nbsp;&nbsp;&nbsp;&nbsp;No, situacija se mogla posmatrati i iz još jednog ugla. Izgubili su Jupiter - ali šta su dobili zauzvrat?
<BR>&nbsp;&nbsp;&nbsp;&nbsp;&nbsp;Izabravši pravi čas da se oglasi, Tanja postavi pitanje:
<BR>&nbsp;&nbsp;&nbsp;&nbsp;&nbsp;"Vasilij - ima li oštećenja?"
<BR>&nbsp;&nbsp;&nbsp;&nbsp;&nbsp;"Ništa ozbiljno - izgorela je jedna kamera. Svi merači zračenja još stoje dobrano iznad normale, ali ne i blizu opasne granice."
<BR>&nbsp;&nbsp;&nbsp;&nbsp;&nbsp;"Katerina - proveri ukupno dozu koju smo primili. Kako izgleda, imali smo sreće, osim ako ne uslede nova iznenađenja. Nema sumnje da dugujemo zahvalnost Boumenu - kao i tebi, Hejvude. Imaš li predstavu o tome šta se dogodilo?"
<BR>&nbsp;&nbsp;&nbsp;&nbsp;&nbsp;"Samo to da se Jupiter pretvorio u sunce."
<BR>&nbsp;&nbsp;&nbsp;&nbsp;&nbsp;"Oduvek sam smatrala da je on premali za tako nešto. Nije li neko jednom nazvao Jupiter 'sunce koje nije uspelo da to postane'?"
<BR>&nbsp;&nbsp;&nbsp;&nbsp;&nbsp;"Tako je", primeti Vasilij. "Jupiter je odveć mali da bi započeo proces fuzije - bez pomoći sa strane."
<BR>&nbsp;&nbsp;&nbsp;&nbsp;&nbsp;"Hoćeš da kažeš da smo upravo prisustvovali jednom primeru astronomskog inženjerstva?"
<BR>&nbsp;&nbsp;&nbsp;&nbsp;&nbsp;"Nesumnjivo. Sad znamo šta je 'Zagadka' bila naumila."
<BR>&nbsp;&nbsp;&nbsp;&nbsp;&nbsp;"U čemu se sastoji trik? Ukoliko bi se ti našao pred obavezom da to uradiš, Vasilij, kako bi upalio Jupiter?"
<BR>&nbsp;&nbsp;&nbsp;&nbsp;&nbsp;Vasilij je razmišljao jedan trenutak, a onda slegnu ramenima, neodlučnog izraza lica.
<BR>&nbsp;&nbsp;&nbsp;&nbsp;&nbsp;"Ja sam samo teorijski astronom - nemam mnogo iskustva sa takvim stvarima. Ali da vidimo... Dobro, ako već nisam u prilici da dodam desetak Jupiterovih masa ili da promenim gravitacionu konstantu, onda bih, čini mi se, morao da nekako zgusnem planetu - hmm, da, to je zamisao..."
<BR>&nbsp;&nbsp;&nbsp;&nbsp;&nbsp;Glas mu je zamukao; svi su stali strpljivo da čekaju, upravljajući poglede s vremena na vreme ka osmatračkim ekranima. Zvezda koja je bila Jupiter sada, posle eksplozivnog rođenja, kao da se primirila; predstavljala je zasenjujući tačku svetlosti, po prividnoj sjajnosti gotovo jednaku Suncu.
<BR>&nbsp;&nbsp;&nbsp;&nbsp;&nbsp;"Naprosto razmišljam naglas - ali možda bi se moglo srediti na ovaj način. Jupiter se pretežno sastoji - odnosno, sastojao se - od vodonika. Ako bi se zamašan postotak ovog elementa mogao pretvoriti u neki znatno gušći materijal - ko zna, čak i u neutronsku materiju? - onda bi se survao do vlastitog jezgra. Možda su upravo to činile sve one milijarde 'Zagadki' sa gasom što su ga usisavale. Nukleosinteza - građenje viših elemenata iz čistog vodonika. Taj bi trik valjalo dokučiti! Više ne bi bilo oskudice ma kog metala - zlato bi bilo podjednako jeftino kao i aluminijum!"
<BR>&nbsp;&nbsp;&nbsp;&nbsp;&nbsp;"Ali kako se time objašnjava ono što se dogodilo?" upita Tanja.
<BR>&nbsp;&nbsp;&nbsp;&nbsp;&nbsp;"Kada je jezgro postalo dovoljno gusto, Jupiter je kolapsirao - po svoj prilici za svega nekoliko sekundi. Temperatura je dovoljno porasla da otpočne fuzija. Oh, dobro, i sam mogu da razaberem desetak primedbi - kako bi se prošlo pokraj minimuma gvožđa; šta je sa prenosom zračenja; sa Čandrasekarovom granicom? No, pustimo to sada. Ova teorija je dobra za početak; pojedinosti ću razraditi kasnije. Ili ću smisliti neku bolju hipotezu."
<BR>&nbsp;&nbsp;&nbsp;&nbsp;&nbsp;"Uveren sam da hoćeš, Vasilij", složi se Flojd. "Ali postoji jedno važno pitanje. Zašto su to učinili?"
<BR>&nbsp;&nbsp;&nbsp;&nbsp;&nbsp;"Upozorenje?" umeša se Katerina preko brodskog interkoma.
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Ustanovićemo to kasnije."
<BR>&nbsp;&nbsp;&nbsp;&nbsp;&nbsp;"A možda je", reče Ženja snebljivo, "posredi nesrećni slučaj."
<BR>&nbsp;&nbsp;&nbsp;&nbsp;&nbsp;Ovo je dovelo do prekida rasprave koji je potrajao više sekundi.
<BR>&nbsp;&nbsp;&nbsp;&nbsp;&nbsp;"Kakva zastrašujuća pomisao!" reče najzad Flojd. "Ali čini mi se da je možemo odbaciti. Da je to u pitanju, onda ne bi bilo upozorenja."
<BR>&nbsp;&nbsp;&nbsp;&nbsp;&nbsp;"Možda. Ali ako ti se dogodi da iz nepažnje izazoveš šumski požar, bar ćeš dati sve od sebe da svakog upozoriš na to."
<BR>&nbsp;&nbsp;&nbsp;&nbsp;&nbsp;"Postoji još jedna stvar koju po svoj prilici nikada nećemo doznati", požali se Vasilij. "Oduvek sam se nadao da će se ispostaviti da je Karl Segan bio u pravu i da će se na Jupiteru otkriti život."
<BR>&nbsp;&nbsp;&nbsp;&nbsp;&nbsp;"Naše sonde nisu ništa zabeležile."
<BR>&nbsp;&nbsp;&nbsp;&nbsp;&nbsp;"A kakvi su im bili izgledi za to? Da li bi pronašao život na Zemlji ako bi pretražio nekoliko hektara Sahare ili Antarktika? A to je otprilike ono što smo uradili na Jupiteru."
<BR>&nbsp;&nbsp;&nbsp;&nbsp;&nbsp;"Hej!" reč Brajlovski. "A šta je sa 'Otkrićem' - sa Halom?"
<BR>&nbsp;&nbsp;&nbsp;&nbsp;&nbsp;Saša uključi dalekodometni prijemnik i stade da prebira po učestalostima farova. Nije bilo ni traga od nekog signala.
<BR>&nbsp;&nbsp;&nbsp;&nbsp;&nbsp;Posle izvesnog vremena on objavi skupini koja je nemo čekala:
<BR>&nbsp;&nbsp;&nbsp;&nbsp;&nbsp;"'Otkriće' je nestalo."
<BR>&nbsp;&nbsp;&nbsp;&nbsp;&nbsp;Niko nije pogledao dr Čandru, premda se začulo nekoliko prigušenih reči saučešća, kao svojevrsna uteha ocu koji je upravo izgubio sina.
<BR>&nbsp;&nbsp;&nbsp;&nbsp;&nbsp;Ali Hal je imao još jedno, poslednje iznenađenje za njih.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
