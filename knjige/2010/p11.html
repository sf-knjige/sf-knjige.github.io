<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. PRELAZ JUPITERA
<P>&nbsp;&nbsp;&nbsp;&nbsp;&nbsp;Slika Jupitera, sa njegovim prugama belih oblaka, šarolikim trakama pretežno ružičaste boje osobene za losose i velikom crvenom mrljom koja kao da je zurila poput nekog opakog oka, postojano je počivala na projekcionom ekranu komandnog mosta. Bio je tri četvrtine pun, ali niko nije gledao taj blistavi disk; sve oči bile su upravljene ka srpu tame na njegovom rubu. Tamo, povrh noćne strane planete, kineski brod trebalo je da se suoči sa svojim trenutkom istine.
<BR>&nbsp;&nbsp;&nbsp;&nbsp;&nbsp;To je besmisleno, pomisli Flojd. Nećemo uspeti baš ništa da vidimo sa udaljenosti od četrdeset miliona kilometara. Ali ništa zbog toga; radio će nam saopštiti sve ono što budemo želeli da znamo.
<BR>&nbsp;&nbsp;&nbsp;&nbsp;&nbsp;'Cijen' je pre dva časa prekinuo sve vrste emisija, radio, televizijske i informacione, kada su usmerene antene bile povučene u bezbednu senku toplotnog štitnika. Odašiljao je još jedino neusmereni far, tačno određujući položaj kineskog broda koji je hitao ka okeanu oblaka velikih poput čitavih kontinenata. Piskutavo bip... bip... bip... predstavljalo je jedini zvuk koji se mogao čuti u kontrolnoj kabini 'Leonova'. Svaki od ovih impulsa otisnuo se sa Jupitera pre više od dva minuta; u ovom trenutku njihov izvor već je mogao biti pretvoren u oblak usijanog gasa koji se rastače Jupiterovom atmosferom.
<BR>&nbsp;&nbsp;&nbsp;&nbsp;&nbsp;Signal je počeo da se gubi, postajući opterećen šumom. Bipovi su se izobličavali; nekoliko ih je potpuno izostalo, ali se onda niz ponovo oglasio. Oko 'Cijena' je rastao omotač od plazme koji će uskoro prekinuti sve veze. Komunikacije će ponovo biti uspostavljene tek kada brod bude izronio sa druge strane. Ako do toga uopšte dođe.
<BR>&nbsp;&nbsp;&nbsp;&nbsp;&nbsp;"Pasmotri!" uzviknu Maks. "Eno ga!"
<BR>&nbsp;&nbsp;&nbsp;&nbsp;&nbsp;U prvi mah Flojd nije uspeo ništa da razabere. A onda, tik izvan ruba blistavog diska on uoči jednu sićušnu zvezdu - koja je zasijala na mestu gde se nikako nijedna zvezda nije mogla nalaziti, spram zamračene strane Jupitera.
<BR>&nbsp;&nbsp;&nbsp;&nbsp;&nbsp;Izgledala je potpuno nepomična, iako je dobro znao da se brod kreće brzinom od stotinu kilometara u sekundi. Sjaj joj je lagano rastao; a onda, više nije predstavljala bezdimenzionu tačku, već je stala da se izdužuje. Kometa koju je sazdao čovek hitala je preko Jupiterovog noćnog neba, ostavljajući za sobom usijani trag koji se pružao hiljadama kilometara. Poslednji bip, veoma izobličen i neobično otegnut, oglasio se sa pozicionog fara, a onda je usledilo samo besmisleno pištanje Jupiterovog zračenja, jedno u mnogočlanom skupu kosmičkih glasova koji nemaju nikakve veze sa Čovekom i njegovim delima.
<BR>&nbsp;&nbsp;&nbsp;&nbsp;&nbsp;'Cijen' je postao nečujan, ali još ne i nevidljiv. I dalje su mogli razabrati sićušnu izduženu iskru koja se sada uistinu primetno kretala sve dalje od pročelja planete okrenutog prema Suncu, približujući se noćnoj strani iza koje će uskoro zaći. Kada se to dogodi, ako sve bude teklo prema planu, Jupiter će već zarobiti brod, potrevši njegovu neželjenu brzinu. Kada bude izronio sa drugog kraja džinovskog sveta, predstavljaće još jedan jovijanski satelit.
<BR>&nbsp;&nbsp;&nbsp;&nbsp;&nbsp;Iskrica zgasnu. 'Cijen' je zašao za oblinu planete i sada je hitao povrh njene noćne strane. Ništa neće moći da se vidi ili čuje sve dok ne bude izišao iz senke - ako sve bude u redu, kroz nešto manje od jednog sata. Za Kineze će to biti veoma dug čas.
<BR>&nbsp;&nbsp;&nbsp;&nbsp;&nbsp;Glavnom naučniku Vasiliju Orlovu i komunikacionom inženjeru Saši Kovaljevu taj sat je proticao izuzetno brzo. Postojalo je mnoštvo stvari koje su mogli doznati na osnovu osmatranja te male zvezde; vremena njenog pojavljivanja i nestajanja, a nadasve Doplerov pomak radio-snopa pružali su ključne informacije o 'Cijenovoj' novoj orbiti. Računari na 'Leonovu' već su obrađivali brojke, izbacujući predviđena vremena ponovnog pojavljivanja zasnovana na raznim pretpostavkama vezanim za stopu usporenja u Jupiterovoj atmosferi.
<BR>&nbsp;&nbsp;&nbsp;&nbsp;&nbsp;Vasilij isključi kompjuterski displej, okrenu se u stolici, olabavi pojas kojim je bio vezan i obrati se prisutnima koji su strpljivo čekali:
<BR>&nbsp;&nbsp;&nbsp;&nbsp;&nbsp;"Najranije se može pojaviti tek kroz četrdeset dva minuta. Kako bi bilo da vi, gledaoci, odete u kraću šetnju kako bismo mi ovde mogli da se usredsredimo na to da malo sredimo stvari? Vidimo se, dakle, kroz trideset pet minuta. Šuu! Nu - uhodi!"
<BR>&nbsp;&nbsp;&nbsp;&nbsp;&nbsp;Nevoljno, nepoželjni napustiše komandni most - ali, na Vasilijevo razočarenje, svi se vratiše već kroz nešto malo manje od pola časa. I dalje ih je prekorevao zbog nepoverenja u njegove proračune kada se poznato bip... bip... bip... 'Cijenovog' pozicionog fara oglasi iz zvučnika.Vasilij je u prvi mah izgledao zapanjen i posramljen, ali se ubrzo pribrao i pridružio spontanom pljesku koji se razlegao sa svih strana; Flojd nije uspeo da uoči ko je prvi počeo aplauz. Iako su postali takmaci, ipak su svi, pre svega, bili astronauti, udaljeniji od matičnog sveta više nego ijedan putnik iz prošlosti - 'ambasadori čovečanstva', kako je to otmeno bilo rečeno u prvoj svemirskoj povelji Ujedinjenih Nacija. Iako im se možda nije naročito dopadalo da Kinezi uspeju, ipak nipošto nisu želeli ni da dožive nesreću.
<BR>&nbsp;&nbsp;&nbsp;&nbsp;&nbsp;Flojdu neodoljivo pade na um da je u sve, pored toga, bio upleten i vlastiti interes. Izgledi koji su išli 'Leonovu' u prilog sada su bili znatno poboljšani; 'Cijen' je pokazao da je aerokočioni manevar uistinu moguć. Podaci o Jupiteru bili su tačni; njegova atmosfera nije krila neočekivana, a možda i kobna iznenađenja.
<BR>&nbsp;&nbsp;&nbsp;&nbsp;&nbsp;"Tako, dakle!" reče Tanja. "Pretpostavljam da bi trebalo da im uputimo čestitke. No, čak i ako to učinimo, oni će se i dalje praviti ludi."
<BR>&nbsp;&nbsp;&nbsp;&nbsp;&nbsp;Neke Vasilijeve kolege još su ga zadirkivale, dok je on netremice zurio u izlaznu jedinicu računara, ispunjen iskrenom nevericom. "Nipošto ne razumem!" ote mu se najzad. "Trebalo bi da se još nalaze iza Jupitera! Saša - daj mi podatke o brzini na osnovu njihovog fara!"
<BR>&nbsp;&nbsp;&nbsp;&nbsp;&nbsp;Usledio je novi bešumni dijalog sa računarom, a onda se Vasiliju ote dug, nizak zvižduk.
<BR>&nbsp;&nbsp;&nbsp;&nbsp;&nbsp;"Nešto nije u redu. Nalaze se na stalnoj orbiti, dobro - ali nema ni govora o susretu sa 'Otkrićem'. Orbita na kojoj se trenutno nalaze odvešće ih podalje od Ioa - imaću tačnije podatke pošto im budem proučavao putanju još pet minuta."
<BR>&nbsp;&nbsp;&nbsp;&nbsp;&nbsp;"U svakom slučaju, na bezbednoj su orbiti", reče Tanja. "Kasnije će uvek biti vremena za ispravke."
<BR>&nbsp;&nbsp;&nbsp;&nbsp;&nbsp;"Možda. Ali to ih može stajati dana i dana, čak i da raspolažu gorivom. A u to sumnjam."
<BR>&nbsp;&nbsp;&nbsp;&nbsp;&nbsp;"Možemo ih, dakle, još pobediti."
<BR>&nbsp;&nbsp;&nbsp;&nbsp;&nbsp;"Ne budi preveliki optimista. Od Jupitera nas i dalje dele tri sedmice. U prilici su da naprave deset orbita pre no što mi stignemo tamo i da izaberu najpogodniju za susret."
<BR>&nbsp;&nbsp;&nbsp;&nbsp;&nbsp;"Ponovo - pod pretpostavkom da imaju dovoljne zalihe goriva."
<BR>&nbsp;&nbsp;&nbsp;&nbsp;&nbsp;"Razume se. A o tome možemo samo da načelno nagađamo."
<BR>&nbsp;&nbsp;&nbsp;&nbsp;&nbsp;Ceo ovaj razgovor bio je iskazan na tako brzom i uzbuđenom ruskom jeziku da Flojd uopšte nije mogao da ga prati. Kada se Tanja sažalila na njega i objasnila mu da je 'Cijen' prebacio metu i da hita ka spoljnjjim satelitima, njegova prva reakcija bila je:
<BR>&nbsp;&nbsp;&nbsp;&nbsp;&nbsp;"Onda to znači da su možda u ozbiljnoj neprilici. Šta ćete učiniti ukoliko pošalju poziv za pomoć?"
<BR>&nbsp;&nbsp;&nbsp;&nbsp;&nbsp;"Mora da se šališ. Možeš li ih zamisliti da preduzmu jedan takav korak? Oni su ti odveć ponosni. U svakom slučaju, bilo bi nemoguće. Ne možemo da promenimo profil naše misije, to vrlo dobro znaš. Čak i kad bismo imali goriva..."
<BR>&nbsp;&nbsp;&nbsp;&nbsp;&nbsp;"U pravu si, razume se, ali bilo bi to teško objasniti mnoštvu koje sačinjava devedeset devet odsto ljudske rase i koje se ne razume u orbitalnu mehaniku. Trebalo bi već da počnemo da razmišljamo o mogućim političkim komplikacijama - ne bismo se baš slavno proveli, svi skupa, ukoliko bi se ispostavilo da ne možemo da im priteknemo u pomoć. Vasilij, obavesti me, molim te, o njihovoj konačnoj orbiti čim je budeš izračunao. Idem u svoju kabinu da se malo pozabavim domaćim zadacima."
<BR>&nbsp;&nbsp;&nbsp;&nbsp;&nbsp;Flojdova kabina, ili, bolje rečeno, jedna trećina kabine, još je delimično bila ispunjena zalihama, koje su najvećim delom stajale naslagane na uzanim krevetima sa zastorima koje će jednoga dana zauzimati Čandra i Karnou kada se budu probudili iz dugog sna. On je uspeo da raščisti mali radni prostor za vlastite potrebe, a i obećan mu je luksuz od još dva čitava kubna metra - čim neko bude našao malo vremena da pomogne oko premeštanja nameštaja.
<BR>&nbsp;&nbsp;&nbsp;&nbsp;&nbsp;Flojd otvori malu komunikacionu konzolu, podesi kod za dešifrovanje i zatraži informacije o 'Cijenu' koje su mu dostavljene iz Vašingtona. Zapitao se da li su mu domaćini bili srećne ruke u eventualnom pokušaju da odgonetnu poruku; šifra se temeljila na proizvodu dva prosta broja od po sto brojki, a Nacionalna agencija za bezbednost svojim ugledom je jemčila da je ni najbrži postojeći računari ne mogu provaliti pre Velikog Sažimanja na kraju Vaseljene. Bila je to tvrdnja koja se nikada nije mogla dokazati - već samo opovrgnuti.
<BR>&nbsp;&nbsp;&nbsp;&nbsp;&nbsp;Ponovo je stao da pomno razgleda izvrsne snimke kineskog broda, načinjene pošto se on pokazao u pravoj svetlosti, neposredno pre no što će se vinuti sa orbite oko Zemlje. Postojali su i kasniji snimci - ne tako jasni, zato što se letelica u međuvremenu poprilično udaljila od radoznalih kamera - iz razdoblja približavanja Jupiteru. No, te fotografije najviše su ga i zanimale; još su korisnije bile skice preseka i procene performansi.
<BR>&nbsp;&nbsp;&nbsp;&nbsp;&nbsp;Čak i pod najoptimističkijim pretpostavkama, bilo je taško razabrati šta su Kinezi naumili da urade. Do sada mora da su utrošili najmanje devedeset odsto goriva na onu ludu jurnjavu kroz Sunčev sistem. Izuzev ako ovde posredi nije bila u doslovnom smislu reči samoubilačka misija - što se nije moglo sasvim prenebreći - jedino je moglo biti govora o nekom planu koji bi počivao na hibernisanju i potonjem spasavanju. Ali obaveštajna služba bila je uverenja da kineska tehnologija hibernisanja za tako nešto još nije dovoljno razvijena.
<BR>&nbsp;&nbsp;&nbsp;&nbsp;&nbsp;No, često se ispostavljalo da obaveštajna služba nije u pravu, a još češće da je pometena lavinom sirovih činjenica koje valja prosuditi - 'šumom' u informacionim kanalima. Obavili su izuzetan posao u vezi sa 'Cijenom', imajući u vidu kratkoću vremena, ali Flojdu bi se više dopalo da je materijal koji mu je upućen bio pažljivije profiltriran. Jedan njegov deo bio je očigledno suvišan, bez ikakve moguće veze sa misijom.
<BR>&nbsp;&nbsp;&nbsp;&nbsp;&nbsp;No, kad ne znate za čim tragate, bilo je važno zaboraviti na sve predrasude i predubeđenja; nešto što je na prvi pogled izgledalo nevažno moglo se pokazati od ključnog značaja.
<BR>&nbsp;&nbsp;&nbsp;&nbsp;&nbsp;Uzdahnuvši, Flojd stade ponovo da prebira po pet stotina strana podataka, nastojeći da mu um bude što je moguće prijemčiviji, dok su ekranom za veliko uvećanje brzo promicali dijagrami, karte, fotografije - neke toliko mutne da su mogle predstavljati gotovo sve - kratke vesti, spiskovi delegata na naučnim konferencijama, naslovi tehničkih publikacija, pa čak i komercijalna dokumenta. Veoma delotvoran sistem industrijske špijunaže očigledno je radio punom parom; ko bi pomislio da je moguće ustanoviti krajnje odredište sve sile japanskih holomemorijskih modula, švajcarskih mikrokontrolera na protok gasa ili nemačkih detektora zračenja, koji su svi odreda svršili u isušenom jezeru Lop Nor - prvoj postaji na kineskom putu do Jupitera?
<BR>&nbsp;&nbsp;&nbsp;&nbsp;&nbsp;Neke stavke su sigurno tu uključene slučajno, budući da se nikako nisu mogle odnositi na misiju. Ako su preko jedne paravanske korporacije iz Singapura Kinezi uputili tajnu narudžbinu za hiljadu infracrvenih senzora, to se moglo ticati jedino vojske; izgledalo je krajnje neverovatno da su na 'Cijenu' očekivali da će biti progonjeni raketama sa toplotnim tragačima. Ovo je bilo stvarno smešno - naročito oprema za izviđanje iz vazduha, naručena od firme 'Glacier Geophysics, Inc', iz Enkoridža, na Aljaski. Kome je to tikvanu moglo pasti na um da će jednom svemirskom pohodu biti potrebno...
<BR>&nbsp;&nbsp;&nbsp;&nbsp;&nbsp;Osmeh se zamrznu na Flojdovim usnama; osetio je kako mu stražnjim delom vrata gamižu žmarci. Blagi Bože - neće se valjda usuditi! Ali već su se bili odvažili na mnoštvo stvari; a i sada je, konačno, sve postalo smisleno.
<BR>&nbsp;&nbsp;&nbsp;&nbsp;&nbsp;On se začas ponovo vrati na fotografije i pretpostavljene planove kineskog broda. Da, uopšte nije bilo isključeno - oni žlebovi pozadi, duž pogonskih deflekcionih elektroda, upravo su odgovarajuće veličine...
<BR>&nbsp;&nbsp;&nbsp;&nbsp;&nbsp;Flojd pozva most:
<BR>&nbsp;&nbsp;&nbsp;&nbsp;&nbsp;"Vasilij", reče on, "jesi li im već izračunao orbitu?"
<BR>&nbsp;&nbsp;&nbsp;&nbsp;&nbsp;"Da, jesam", uzvrati navigator neobično prigušenim glasom. Flojd je odmah mogao da pogodi da je nešto iskrslo. On odluči da rizikuje.
<BR>&nbsp;&nbsp;&nbsp;&nbsp;&nbsp;"Idu prema Evropi, zar ne?"
<BR>&nbsp;&nbsp;&nbsp;&nbsp;&nbsp;Usledio je eksplozivan uzvik neverice sa druge strane veze.
<BR>&nbsp;&nbsp;&nbsp;&nbsp;&nbsp;"Čort vozmi!" otkud si znao?"
<BR>&nbsp;&nbsp;&nbsp;&nbsp;&nbsp;"Nisam znao - upravo sam pogodio."
<BR>&nbsp;&nbsp;&nbsp;&nbsp;&nbsp;"Ne može biti greške - proverio sam brojke do šeste decimale. Kočioni manevar ispao je u dlaku onakav kakav su i planirali. Nalaze se pravo na putu za Evropu - što nikako ne može biti slučajno. Stići će do odredišta kroz sedamnaest časova."
<BR>&nbsp;&nbsp;&nbsp;&nbsp;&nbsp;"I ući na orbitu."
<BR>&nbsp;&nbsp;&nbsp;&nbsp;&nbsp;"Možda; na to im ne bi otišlo mnogo goriva. Ali koja bi bila svrha toga?"
<BR>&nbsp;&nbsp;&nbsp;&nbsp;&nbsp;"Da probam ponovo da pogodim? Izvršiće kratko visinsko izviđanje - a onda će se spustiti."
<BR>&nbsp;&nbsp;&nbsp;&nbsp;&nbsp;"Ti si lud - ili možda znaš nešto što nama nije poznato?"
<BR>&nbsp;&nbsp;&nbsp;&nbsp;&nbsp;"Ne znam ništa - posredi je samo primer jednostavnog zaključivanja. Poješćeš se od muke što ti je promaklo očigledno."
<BR>&nbsp;&nbsp;&nbsp;&nbsp;&nbsp;"U redu, Šerloče, zašto bi ma ko poželeo da se spusti na Evropu? Pa čega tamo ima, za ime Boga?"
<BR>&nbsp;&nbsp;&nbsp;&nbsp;&nbsp;Flojd je uživao u svome malom trenutku trijumfa. Razume se, i dalje je postojala mogućnost da se potpuno varao.
<BR>&nbsp;&nbsp;&nbsp;&nbsp;&nbsp;"Čega ima na Evropi? Ničega drugog do najdragocenije tvari u Vaseljeni."
<BR>&nbsp;&nbsp;&nbsp;&nbsp;&nbsp;Preterao je u predstavi; Vasilij nije bio glup čovek i skinuo mu je odgovor sa usana.
<BR>&nbsp;&nbsp;&nbsp;&nbsp;&nbsp;"Tako je - voda!"
<BR>&nbsp;&nbsp;&nbsp;&nbsp;&nbsp;"Tačno. Milijarde i milijarde tona vode. Sasvim dovoljno da se napune rezervoari sa gorivom - da se krene u krstarenje oko svih satelita i da preostane još sasvim dovoljno za susret sa 'Otkrićem' i povratak na Zemlju. Neprijatno mi je što to moram da kažem, Vasilij - ali naši kineski prijatelji su nas opet nadmudrili.
<BR>&nbsp;&nbsp;&nbsp;&nbsp;&nbsp;Sve to pod pretpostavkom, razume se, da im stvar uspe do kraja."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
