<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53. POKLON SVETOVA
<P>&nbsp;&nbsp;&nbsp;&nbsp;&nbsp;Radio-poruka upućena Zemlji nekoliko trenutaka pre no što je prasak zračenja optočio brod sastojala se iz nekodiranog teksta i neprekidno se ponavljala:
<BR>
<BR>&nbsp;&nbsp;&nbsp;&nbsp;&nbsp;SVI OVI SVETOVI SU VAŠI - OSIM EVROPE.
<BR>&nbsp;&nbsp;&nbsp;&nbsp;&nbsp;NE POKUŠAVAJTE SPUŠTANJE TAMO.
<BR>
<BR>&nbsp;&nbsp;&nbsp;&nbsp;&nbsp;Usledilo je više od sto ponavljanja; a onda su se slova izobličila i emisija se prekinula.
<BR>&nbsp;&nbsp;&nbsp;&nbsp;&nbsp;"Počinjem da shvatam", reče Flojd, pošto im je zastrašena i brižna kontrola misije prenela poruku. "Baš zgodan poklon za rastanak - novo sunce i planete oko njega."
<BR>&nbsp;&nbsp;&nbsp;&nbsp;&nbsp;"Ali zašto samo tri?" upita Tanja.
<BR>&nbsp;&nbsp;&nbsp;&nbsp;&nbsp;"Ne budimo pohlepni", uzvrati Flojd. "Pada mi na pamet jedan veoma jak razlog. Znamo da na Evropi postoji život. Boumen - ili njegovi prijatelji, ma ko oni bili - žele da se tamo ne pačamo."
<BR>&nbsp;&nbsp;&nbsp;&nbsp;&nbsp;"To ima smisla u još jednom pogledu", reče Vasilij. "Obavio sam neke proračune. Pod pretpostavkom da se Sol 2 ustalio i da će nastaviti da zrači sadašnjim obimom, Evropa bi trebalo da ima lepu tropsku klimu - pošto se led bude otopio. A to je već sada dobrano uzelo maha."
<BR>&nbsp;&nbsp;&nbsp;&nbsp;&nbsp;"Šta je sa ostalim mesecima?"
<BR>&nbsp;&nbsp;&nbsp;&nbsp;&nbsp;"Na Ganimedu će biti sasvim prijatno - dnevna strana biće umerena. Na Kalistu će vladati snažna studen; doduše, ako bi bilo dovoljno ispuštanja gasova, nova atmosfera mogla bi postati pogodna za život. Ali na Iou će biti još gore nego što je sada, pretpostavljam."
<BR>&nbsp;&nbsp;&nbsp;&nbsp;&nbsp;"Što i nije veliki gubitak. Tamo je bio pravi pakao i pre no što se ovo dogodilo."
<BR>&nbsp;&nbsp;&nbsp;&nbsp;&nbsp;"Nemojte otpisati Io", reče Karnou. "Poznajem mnoštvo teksarapskih naftaša koji bi rado tamo malo pročeprkali, tek reda radi. Mora postojati nešto vredno na jednom tako grubom mestu. A uzgred budi rečeno, upravo mi je pala na um jedna prilično uznemirujuća pomisao."
<BR>&nbsp;&nbsp;&nbsp;&nbsp;&nbsp;"Sve što tebe uznemirava sigurno je ozbiljno", reče Vasilij. "Šta je posredi?"
<BR>&nbsp;&nbsp;&nbsp;&nbsp;&nbsp;"Zašto je Hal uputio poruku Zemlji, a ne nama? Pa, mi smo bili znatno bliži."
<BR>&nbsp;&nbsp;&nbsp;&nbsp;&nbsp;Usledila je prilično duga tišina; konačno, oglasi se Flojd, zamišljeno:
<BR>&nbsp;&nbsp;&nbsp;&nbsp;&nbsp;"Shvatam šta imaš na umu. Možda je želeo da obezbedi da bude primljena na Zemlji."
<BR>&nbsp;&nbsp;&nbsp;&nbsp;&nbsp;"Ali znao je da ćemo je mi preneti - oh!" Tanjine oči se razrogačiše, kao da je upravo postala svesna nečeg neprijatnog.
<BR>&nbsp;&nbsp;&nbsp;&nbsp;&nbsp;"Na mene ste zaboravili", požali se Vasilij.
<BR>&nbsp;&nbsp;&nbsp;&nbsp;&nbsp;"Mislim da je Volter na to ciljao", reče Flojd. "Sasvim je u redu biti zahvalan Boumenu - ili već onome koji je dao upozorenje. Ali to je ujedno bilo sve što su učinili. Lako se moglo dogoditi da ipak stradamo."
<BR>&nbsp;&nbsp;&nbsp;&nbsp;&nbsp;"Ali nismo", uzvrati Tanja. "Spasli smo se - vlastitim snagama. A možda je baš u tome i bila čitava zamisao. Da nije bilo tako - onda uopšte ne bismo ni bili vredni spasavanja. Znate, opstanak najuspešnijih. Darvinovsko odabiranje. Odstraniti gene gluposti."
<BR>&nbsp;&nbsp;&nbsp;&nbsp;&nbsp;"Imam nelagodno osećanje da si u pravu", reče Karnou. "Da smo se držali prvobitnog datuma polaska i da nismo upotrebili 'Otkriće' kao raketu-nosač, da li bi on, ili oni, preduzeo nešto da nas spase? To ne bi stajalo mnogo napora jednu inteligenciju kadru da razori Jupiter."
<BR>&nbsp;&nbsp;&nbsp;&nbsp;&nbsp;Zavladala je neprijatna tišina, koju je konačno prekinuo Hejvud Flojd.
<BR>&nbsp;&nbsp;&nbsp;&nbsp;&nbsp;"Sve u svemu", reče on, "veoma mi je milo što na to pitanje nikada nećemo dobiti odgovor."
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
