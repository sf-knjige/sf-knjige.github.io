<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. U SALI ZA KAPSULE
<P>&nbsp;&nbsp;&nbsp;&nbsp;&nbsp;"Voltere - brine me Hejvud."
<BR>&nbsp;&nbsp;&nbsp;&nbsp;&nbsp;"Znam, Tanja - ali, šta tu možemo?"
<BR>&nbsp;&nbsp;&nbsp;&nbsp;&nbsp;Karnou nikada ranije nije imao prilike da vidi zapovednika Orlovu u tako neodlučnom raspoloženju; zbog toga mu je izgledala znatno privlačnija, uprkos predrasudama koje je gajio prema niskim ženama.
<BR>&nbsp;&nbsp;&nbsp;&nbsp;&nbsp;"On mi je veoma drag, ali nije stvar u tome. Njegova - mislim da bi prava reč bila 'smrknutost' - izaziva potištenost kod svih. 'Leonov' je bio srećan brod - a ja želim da takav i ostane."
<BR>&nbsp;&nbsp;&nbsp;&nbsp;&nbsp;"Zašto ne porazgovaraš sa njim? On te poštuje, a siguran sam da će i učiniti sve što može da se izvuče iz toga."
<BR>&nbsp;&nbsp;&nbsp;&nbsp;&nbsp;"Upravo to i nameravam. Ali ako ne upali..."
<BR>&nbsp;&nbsp;&nbsp;&nbsp;&nbsp;"Šta onda?"
<BR>&nbsp;&nbsp;&nbsp;&nbsp;&nbsp;"Postoji jedno jednostavno rešenje. Šta mu još preostaje da uradi na ovom putovanju? Kada krenemo natrag, on će ionako biti u hibernaciji. Uvek možemo - kako to vi ono kažete - da brže potegnemo od njega."
<BR>&nbsp;&nbsp;&nbsp;&nbsp;&nbsp;"Misliš na isti onaj podao trik koji je Katerina izvela sa mnom? Biće strašno besan kada se probudi."
<BR>&nbsp;&nbsp;&nbsp;&nbsp;&nbsp;"Ali će zato bezbedno stići na Zemlju, gde će ga čekati silan posao. Uverena sam da će nam oprostiti."
<BR>&nbsp;&nbsp;&nbsp;&nbsp;&nbsp;"Mislim da ne govoriš ozbiljno. Čak i ako se ja saglasim, Vašington će dići silnu graju. Osim toga, pretpostavimo da se nešto dogodi i da se pojavi velika potreba za njim? Zar ne postoji dvonedeljno međurazdoblje koje mora proteći da bi se hibernisani bezbedno oživeo?"
<BR>&nbsp;&nbsp;&nbsp;&nbsp;&nbsp;"U Hejvudovom slučaju ono iznosi skoro mesec dana, s obzirom na poodmakle godine. Da, bilo bi... nezgodno. Ali šta misliš, šta se sad može dogoditi? Obavio je posao zbog koga je poslat - izuzev dužnosti da motri na nas. A uverena sam da si i ti dobro osposobljen za to u nekom mračnom predgrađu Virdžinije ili Merilenda."
<BR>&nbsp;&nbsp;&nbsp;&nbsp;&nbsp;"Ne priznajem niti poričem. Doduše, jak sam ti ja tajni agent. Neprekidno brbljam, a i mrzim službu bezbednosti. Čitavog života sam se upirao da ne dospem iznad nivoa 'poverljivog'. Čim bi zapretila opasnost da me prebace u nešto što bi bilo 'strogo poverljivo' ili, još gore, 'tajno', odmah bih napravio neki skandal. Premda ovakav način vađenja sve teže pali danas."
<BR>&nbsp;&nbsp;&nbsp;&nbsp;&nbsp;"Voltere, ti si nepodmit..."
<BR>&nbsp;&nbsp;&nbsp;&nbsp;&nbsp;"Nepopravljiv?"
<BR>&nbsp;&nbsp;&nbsp;&nbsp;&nbsp;"Da, to sam htela da kažem. Ali vratimo se Flojdu, molim te. Da li bi ti najpre porazgovarao sa njim?"
<BR>&nbsp;&nbsp;&nbsp;&nbsp;&nbsp;"Misliš - da ga malo obodrim? Radije bih pomogao Katerini da mu zabode iglu. Psihologije su nam odveć različite. On me drži za brbljivog klovna."
<BR>&nbsp;&nbsp;&nbsp;&nbsp;&nbsp;"Što često i jesi. Ali to je samo paravan za tvoja prava osećanja. Neki od nas su postavili teoriju da se negde duboko u tebi nalazi stvarno fina osoba koja se upire da dođe do izražaja."
<BR>&nbsp;&nbsp;&nbsp;&nbsp;&nbsp;Bilo je to prvi put da je Karnou ostao bez reči. Konačno, on uspe da promrmlja:
<BR>&nbsp;&nbsp;&nbsp;&nbsp;&nbsp;"Oh, vrlo dobro - učiniću što mogu. Ali ne očekujte čuda; u mom dosjeu najslabija ocena stoji za taktičnost. Gde se trenutno krije?"
<BR>&nbsp;&nbsp;&nbsp;&nbsp;&nbsp;"U sali za kapsule. Tvrdi da radi na svom završnom izveštaju, ali ne verujem mu. Naprosto želi da se odvoji od svih nas, a to je najmirnije mesto."
<BR>&nbsp;&nbsp;&nbsp;&nbsp;&nbsp;To nije bio glavni razlog, premda je uistinu bio važan. Za razliku od karusela, gde se tada odigravao najveći broj aktivnosti na 'Otkriću', sala za kapsule bila je lišena gravitacije.
<BR>&nbsp;&nbsp;&nbsp;&nbsp;&nbsp;Još u samom početku svemirske ere ljudi su otkrili ushićenja što ih je stvaralo bestežinsko stanje i prisetili se slobode koju su izgubili kada su se otisnuli iz drevne materice mora. Van uticaja gravitacije, jedan deo te slobode ponovo je bio stečen; sa gubitkom težine nestajalo je i mnoštvo briga i zebnji sa Zemlje.
<BR>&nbsp;&nbsp;&nbsp;&nbsp;&nbsp;Hejvud Flojd nije smetnuo sa uma tugu, ali ona je ovde bila podnošljivija. Kada je postao kadar da nepristrasno razmotri stvari, iznenadila ga je silina vlastite reakcije na jedan događaj koji nije bio potpuno neočekivan. Ovde je posredi bilo nešto više od gubitka ljubavi, premda je to bilo najgore. Udarac je usledio u času kada je bio naročito ranjiv, u trenutku kada ga je prožimao osećaj antiklimaksa, čak uzaludnosti.
<BR>&nbsp;&nbsp;&nbsp;&nbsp;&nbsp;A tačno je znao i zašto. Ostvario je sve što je očekivao da uradi, zahvaljujući veštini i saradnji svojih kolega. (Znao je da ih sada razočarava ovom sebičnošću.) Ako sve bude u redu - bila je to litanija svemirske ere! - vratiće se na Zemlju sa tovarom znanja kakav nijedan pređašnji pohod nije uspeo da prikupi, a nekoliko godina kasnije čak će i jednom izgubljeno 'Otkriće' biti vraćeno njegovim tvorcima.
<BR>&nbsp;&nbsp;&nbsp;&nbsp;&nbsp;No, to nije bilo dovoljno. Svemoćna zagonetka Starijeg brata ostala je tu, udaljena svega nekoliko kilometara, rugajući se svim ljudskim htenjima i preduzetništvima. Baš kao što je bilo i sa njegovim parnjakom na Mesecu pre jedne decenije, on je takođe za trenutak oživeo da bi se potom vratio u stanje neumoljive nedelatnosti. Bila su to zatvorena vrata na koja su oni uzaludno udarali. Jedino je Dejvidu Boumenu, izgledalo je, za sada uspelo da pronađe ključ.
<BR>&nbsp;&nbsp;&nbsp;&nbsp;&nbsp;Možda je to objašnjavalo privlačnost koju je osećao u vezi sa ovim tihim, a ponekad čak i tajanstvenim mestom. Odatle - sa tog sada praznog lansirališta - Boumen se otisnuo u svoju poslednju misiju kroz kružni otvor koji je vodio u beskraj.
<BR>&nbsp;&nbsp;&nbsp;&nbsp;&nbsp;Ova pomisao pre ga je ispunila ushićenjem nego potištenošću; u svakom slučaju, ona je pomogla da mu odvrati misli od ličnih problema. 'Ninin' nestali parnjak bio je već deo istorije svemirskih istraživanja; prema izlizanom, starom klišeu, koji je uvek prizivao smešak, iako je bilo jasno da je u osnovi tačan, ta kapsula dospela je tamo 'gde nijedan čovek ranije nije stigao...' Gde se sada nalazi? Da li će to ikad doznati?
<BR>&nbsp;&nbsp;&nbsp;&nbsp;&nbsp;Ponekad bi satima sedeo u prenatrpanoj, ali ne i tesnoj maloj kapsuli, nastojeći da pribere misli, a s vremena na vreme i diktirajući beleške; ostali članovi posade uvažavali su ovo njegovo osamljivanje i pokazivali razumevanje za pobude koje su ga na to nagonile. Uopšte se nisu približavali sali za kapsule, niti im je to bilo potrebno. Njeno dovođenje u ponovni red predstavljalo je posao za budućnost i neku drugu radnu ekipu.
<BR>&nbsp;&nbsp;&nbsp;&nbsp;&nbsp;Jednom ili dva puta, kada ga je uistinu pritiskala potištenost, zaticao je sebe kako razmišlja u ovom pravcu: kako bi bilo da naredim Halu da otvori ulaze u sali za kapsule i da se otisnem tragom Dejva Boumena? Da li bih i ja doživeo čudo koje je on video i koje je Vasiliju blesnulo pred očima pre nekoliko nedelja? To bi rešilo sve moje probleme...
<BR>&nbsp;&nbsp;&nbsp;&nbsp;&nbsp;Čak i da nije bilo pomisli na Krisa da ga odvrati od toga, postojao je jedan dobar razlog koji je isključivao preduzimanje jednog tako samoubilačkog poteza. 'Nina' je predstavljala veoma složenu napravu; ništa nije bio vičniji upravljanju njome nego da je posredi bio neki borbeni avion.
<BR>&nbsp;&nbsp;&nbsp;&nbsp;&nbsp;Nije mu bilo suđeno da postane neustrašiv istraživač; maštanja o tome moraće da ostanu samo maštanja.
<BR>
<BR>&nbsp;&nbsp;&nbsp;&nbsp;&nbsp;Volter Karnou retko je preduzeo neku misiju sa više nevoljnosti. Iskreno mu je bilo žao Flojda, ali u isto vreme njegovo teško stanje činilo ga je pomalo nestrpljivim. Njegov vlastiti emocionalni život bio je prostran, ali plitak; on još nijednom nije stavio sva jaja samo u jednu kotaricu. Često mu je ukazivano na to da se razbacuje na premnogo strana; on, doduše, nije mnogo žalio zbog toga, ali sve češće je pomišljao da je već došlo vreme da se skrasi.
<BR>&nbsp;&nbsp;&nbsp;&nbsp;&nbsp;Pošao je prečicom kroz kontrolno središte karusela, primetivši uz put da pokazivač uređaja za promenu najveće brzine i dalje idiotski bleska. Pretežan deo njegovog posla sastojao se u tome da donese odluku kada se ovakva upozorenja mogu prenebreći, kada prema njima treba postupati bez žurbe - a kada ih valja shvatiti u doslovnom smislu. Ako bi posvetio podjednaku pažnju svim brodskim pozivima za pomoć, nikada ništa ne bi stigao da uradi.
<BR>&nbsp;&nbsp;&nbsp;&nbsp;&nbsp;Obreo se u uskom hodniku koji je vodio do sale sa kapsulama, krećući se tako što se povremeno odgurivao o prečke u cevastom zidu. Prema meraču pritiska, sa druge strane vrata vazdušne komore vladao je vakuum, ali on je znao da nije tako. U svakom slučaju, postojalo je obezbeđenje: da je merač govorio istinu, on uopšte ne bi mogao da otvori komoru.
<BR>&nbsp;&nbsp;&nbsp;&nbsp;&nbsp;Sala je izgledala prazna, pošto u njoj već odavno nisu bile dve od tri kapsule. Samo je nekoliko rezervnih svetiljki bilo uključeno, a sa suprotnog zida netremice ga je posmatralo jedno od Halovih sočiva čije je vidno polje zahvatalo ugao ribljeg oka. Karnou mahnu ka njemu, ali ne reče ništa. Prema Čandrinom naređenju, svi audio ulazi bili su i dalje isključeni izuzev onog koji je on koristio.
<BR>&nbsp;&nbsp;&nbsp;&nbsp;&nbsp;Flojd je sedeo u kapsuli, okrenut leđima prema otvorenom ulazu, diktirajući neke beleške; lagano se okrenuo, čuvši Karnouovo hotimice bučno prilaženje. Za trenutak, dva čoveka su se posmatrala u tišini, a onda Karnou objavi pompezno:
<BR>&nbsp;&nbsp;&nbsp;&nbsp;&nbsp;"Dr Hejvude Flojde, nosim ti pozdrave od našeg voljenog kapetana. Ona smatra da je krajnje vreme da se vratiš u civilizovan svet."
<BR>&nbsp;&nbsp;&nbsp;&nbsp;&nbsp;Flojd se najpre slabašno osmehnu, a onda i malo nasmeja.
<BR>&nbsp;&nbsp;&nbsp;&nbsp;&nbsp;"Molim te, uzvrati joj komplimentima sa moje strane. Žao mi je što sam se ponašao - nedruštveno. Videćemo se svi na narednom sovjetu u šest."
<BR>&nbsp;&nbsp;&nbsp;&nbsp;&nbsp;Karnou odahnu; pristup za koji se opredelio imao je uspeha. Lično, držao je Flojda za nadmenog tipa i imao je prema njemu popustljiv i prezriv stav u isti mah, osoben za odnos praktičnih inženjera prema teorijskim naučnicima i birokratama. A budući da se Flojd u oba pogleda kotirao visoko, predstavljao je gotovo neodoljivu metu za strelice Karnouovog ponekad neobičnog smisla za humor. No, njih dvojica su se s vremenom sve više međusobno poštovala, pa se čak i divila jedan drugome.
<BR>&nbsp;&nbsp;&nbsp;&nbsp;&nbsp;Zadovoljan što mu se pružila prilika da promeni predmet razgovora, Karnou kucnu po potpuno novom poklopcu 'Nininog' ulaznog otvora, tek donetom iz skladišta, koji se upadljivo razlikovao od ostalih, pohabanih spoljnjih delova svemirske kapsule.
<BR>&nbsp;&nbsp;&nbsp;&nbsp;&nbsp;"Pitam se kada ćemo je ponovo poslati napolje", reče on. "I ko će tada upravljati njome. Je li već doneta odluka?"
<BR>&nbsp;&nbsp;&nbsp;&nbsp;&nbsp;"Nije. Vašington se nećka. Moskva predlaže da se rizikuje. A Tanja je za čekanje."
<BR>&nbsp;&nbsp;&nbsp;&nbsp;&nbsp;"Šta ti misliš?"
<BR>&nbsp;&nbsp;&nbsp;&nbsp;&nbsp;"Slažem se sa Tanjom. Ne bi trebalo da se petljamo sa 'Zagatkom' sve dok ne budemo spremni za povratak. Ako nešto tada pođe rđavo, ova spremnost trebalo bi da nam malo poboljša izglede."
<BR>&nbsp;&nbsp;&nbsp;&nbsp;&nbsp;Karnou je izgledao zamišljen i neuobičajeno snebivljiv.
<BR>&nbsp;&nbsp;&nbsp;&nbsp;&nbsp;"Šta je bilo?" upita Flojd, osetivši promenu njegovog ponašanja.
<BR>&nbsp;&nbsp;&nbsp;&nbsp;&nbsp;"Nemoj nipošto da me odaš, ali Maks je razmišljao o malom pojedinačnom pohodu."
<BR>&nbsp;&nbsp;&nbsp;&nbsp;&nbsp;"Ne verujem da je ozbiljno mislio. Ne bi se usudio - Tanja bi ga smesta bacila u okove."
<BR>&nbsp;&nbsp;&nbsp;&nbsp;&nbsp;"To sam mu i ja kazao, manje ili više."
<BR>&nbsp;&nbsp;&nbsp;&nbsp;&nbsp;"Razočaran sam: smatrao sam ga za malo zrelijeg. Konačno, već mu je trideset druga!"
<BR>&nbsp;&nbsp;&nbsp;&nbsp;&nbsp;"Trideset prva. U svakom slučaju, odgovorio sam ga. Podsetio sam ga na okolnost da je ovo stvaran život, a ne neka glupa videodrama gde junaci šmugnu u svemir, ne obavestivši svoje sadruge, i tamo ostvare Veliko otkriće."
<BR>&nbsp;&nbsp;&nbsp;&nbsp;&nbsp;Sada je na Flojda došao red da se oseti pomalo nelagodno. Uostalom, i njemu su slične misli dolazile u glavu.
<BR>&nbsp;&nbsp;&nbsp;&nbsp;&nbsp;"Jesi li siguran da neće ništa pokušati?"
<BR>&nbsp;&nbsp;&nbsp;&nbsp;&nbsp;"Dvesta posto. Sećaš se mera predostrožnosti koje si preduzeo u slučaju Hala? I ja sam već nešto slično uradio sa 'Ninom'. Niko ne može da izleti u njoj bez moje dozvole."
<BR>&nbsp;&nbsp;&nbsp;&nbsp;&nbsp;"I dalje ne mogu da verujem. Jesi li siguran da se Maks nije samo šalio?"
<BR>&nbsp;&nbsp;&nbsp;&nbsp;&nbsp;"Nema on tako istančan smisao za humor. Osim toga, u to vreme osećao se prilično jadno."
<BR>&nbsp;&nbsp;&nbsp;&nbsp;&nbsp;"Oh - sad razumem. Mora da je to bilo onda kada se posvađao sa Ženjom. Pretpostavljam da je hteo da ostavi utisak na nju. U svakom slučaju, izgleda da su prebrodili krizu."
<BR>&nbsp;&nbsp;&nbsp;&nbsp;&nbsp;"Bojim se da je tako", uzvrati Karnou oporo. Flojd nije mogao da obuzda smešak; Karnou je to primetio i počeo sa svoje strane da se kikoće, što je, opet, Flojda navelo na smeh, a ovo, pak...
<BR>&nbsp;&nbsp;&nbsp;&nbsp;&nbsp;Bio je to izvrstan primer pozitivne povratne sprege koja je brzo uzimala maha. Posle svega nekoliko sekundi obojica su se tresli od smeha.
<BR>&nbsp;&nbsp;&nbsp;&nbsp;&nbsp;Kriza je prošla. Štaviše, načinili su prvi korak ka pravom prijateljstvu.
<BR>&nbsp;&nbsp;&nbsp;&nbsp;&nbsp;Otkrili su jedan drugome svoja ranjiva mesta.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
