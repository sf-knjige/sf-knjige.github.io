<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. SPASAVANJE
<P>&nbsp;&nbsp;&nbsp;&nbsp;&nbsp;U času kada se pomoćni izlaz zatvorio za njima došlo je do tanane promene uloga. Karnou je sada bio na svom terenu, dok se Brajlovski obreo na nepoznatoj teritoriji, osećajući se nelagodno u potpuno mračnim hodnicima i tunelima iz kojih se sastojala unutrašnjost 'Otkrića'; Maks je teorijski poznavao brod iznutra, ali to znanje temeljilo se samo na proučavanju konstrukcionih planova. Karnou je, sa druge strane, proveo mesece radeći na još nezavršenom istovetnom blizancu 'Otkrića'; bio je kadar, sasvim doslovno, da se vezanih očiju snađe na brodu.
<BR>&nbsp;&nbsp;&nbsp;&nbsp;&nbsp;Napredovanje je išlo teško zato što je ovaj deo broda bio projektovan za uslove odsustva gravitacije; nekontrolisano vrtenje, međutim, stvaralo je veštačku gravitaciju koja, iako je bila sasvim slaba, kao da je uvek dejstvovala u najnepogodnijem pravcu.
<BR>&nbsp;&nbsp;&nbsp;&nbsp;&nbsp;"Prvo što moramo da uradimo", promrmlja Karnou, pošto je skliznuo nekoliko metara niz hodnik pre no što je uspeo da ščepa jednu ručku, "jeste da zaustavimo ovo vražje vrtenje. A to ne možemo učiniti sve dok ne povratimo energiju. Preostaje mi jedino da se nadam da je Dejv Boumen obezbedio sve sisteme pre no što je napustio brod."
<BR>&nbsp;&nbsp;&nbsp;&nbsp;&nbsp;"Jesi li siguran da je odista napustio brod? Možda je nameravao da se vrati."
<BR>&nbsp;&nbsp;&nbsp;&nbsp;&nbsp;"Nije isključeno; ali to verovatno nikada nećemo saznati. Pitam se da li je on to i sam znao."
<BR>&nbsp;&nbsp;&nbsp;&nbsp;&nbsp;Obreli su se u sali sa kapsulama - 'svemirskoj garaži' 'Otkrića', u kojoj su se pod normalnim okolnostima nalazila tri loptasta modula za vanbrodske delatnosti, sa po jednim mestom unutra. Sada je tu stajala jedino kapsula Tri; Jedinica je bila izgubljena prilikom onog tajanstvenog slučaja kada je stradao Frenk Pul - dok je Dvojka bila sa Dejvom Boumenom, ma gde se on trenutno nalazio.
<BR>&nbsp;&nbsp;&nbsp;&nbsp;&nbsp;U sali sa kapsulom nalazila su se i dva skafandra, koja su nelagodno podsećala na obezglavljene leševe dok su visila bez gornjeg dela u rafovima. Bio je potreban sasvim mali napor mašte - a mašta Brajlovskog sada je radila prekovremeno - da se oni ispune čitavom menažerijom najopakijih žitelja.
<BR>&nbsp;&nbsp;&nbsp;&nbsp;&nbsp;Nesrećna, ali ne i sasvim iznenađujuća okolnost bila je to što je upravo tada došao do izražaja Karnouov ponekad neodgovoran smisao za humor.
<BR>&nbsp;&nbsp;&nbsp;&nbsp;&nbsp;"Makse", reče on smrtno ozbiljnim glasom, "ma šta se dogodilo - molim te, nemoj se upuštati u traganje za brodskom mačkom."
<BR>&nbsp;&nbsp;&nbsp;&nbsp;&nbsp;Nekoliko milisekundi Brajlovski je bio izbačen iz koloseka; umalo nije uzvratio: 'Bolje da to nisi pomenuo, Voltere', ali se ipak u poslednji čas uzdržao. Bilo bi to odveć otvoreno priznanje slabosti; umesto toga, rekao je:
<BR>&nbsp;&nbsp;&nbsp;&nbsp;&nbsp;"Voleo bih da sretnem tog idiota koji je našao da baš taj film uvrsti u našu biblioteku."
<BR>&nbsp;&nbsp;&nbsp;&nbsp;&nbsp;"To je verovatno učinila Katerina da bi ispitala psihološku ravnotežu članova posade. Uostalom, ti si se od srca smejao tokom projekcije prošle nedelje."
<BR>&nbsp;&nbsp;&nbsp;&nbsp;&nbsp;Brajlovski ništa nije uzvratio; Karnouova opaska bila je savršeno tačna. Ali to se zbilo u okrilju poznate topline i svetlosti 'Leonova' među prijatelima - a ne u mračnoj, studenoj olupini koju pohode duhovi. Bez obzira na to koliko čovek bio racionalan, sasvim lako se moglo zamisliti neko neumoljivo tuđinsko stvorenje koje krstari ovim hodnicima, tragajući za žrtvom koju bi proždralo.
<BR>&nbsp;&nbsp;&nbsp;&nbsp;&nbsp;Sve je to tvoja krivica, bako (neka sibirska tundra lako počiva na tvojim kostima) - kamo sreće da mi nisi ispunila glavu svom silom onih jezivih predanja. Ako zaklopim oči, pred njih mi odmah izlazi, posle toliko vremena, Baba Jagina koliba i ona sama kako stoji sred šumskog proplanka na svojim koščatim, pilećim nogama...
<BR>&nbsp;&nbsp;&nbsp;&nbsp;&nbsp;No, dosta sa tim besmislicama. Ja sam sjajni, mladi inženjer suočen sa najvećim tehničkim izazovom svog života i ne smem dopustiti da moj američki prijatelj shvati da se ponekad plašim kao kakav dečkić...
<BR>&nbsp;&nbsp;&nbsp;&nbsp;&nbsp;Šumovi nisu pomogli. Bilo ih je premnogo, ali bili su tako slabašni da bi ih samo jedan iskusni astronaut otkrio spram zvukova vlastitog skafandra. No, Maksa Brajlovskog, naviknutog da radi u uslovima potpune tišine, oni su očito razdraživali, iako je znao da su povremena pucketanja i škripuckanja gotovo izvesno izazvana toplotnim širenjem usled okretanja broda poput pečenja na ražnju. Iako se dejstvo Sunca tu slabašno osećalo, ipak je postojala primetna razlika u temperaturi između osvetljenih površina i onih u senci.
<BR>&nbsp;&nbsp;&nbsp;&nbsp;&nbsp;Osećao se nelagodno čak i u svom sopstvenom skafandru, budući da je sada pritisak postojao ne samo iznutra nego i spolja. Sve sile što su dejstvovale na pregibna mesta bile su malo promenjene, tako da više nije mogao tačno da procenjuje pokrete. Početnik sam koji iznova prolazi kroz obuku, reče on u sebi ljutito. Vreme je da se prekine ovo mračno raspoloženje nekim odlučnim delanjem. "Voltere - voleo bih da oprobam atmosferu."
<BR>&nbsp;&nbsp;&nbsp;&nbsp;&nbsp;"Pritisak je u redu; temperatura - auh! - sto pedeset ispod nule."
<BR>&nbsp;&nbsp;&nbsp;&nbsp;&nbsp;"Baš lepa ruska ciča zima. U svakom slučaju, vazduh u mom skafandru zadržače udarni talas studeni."
<BR>&nbsp;&nbsp;&nbsp;&nbsp;&nbsp;"Dobro, pokušaj. Ali upraviću snop svetiljke u tvoje lice kako bih video kad počinješ da plaviš. I nemoj prekinuti da pričaš."
<BR>&nbsp;&nbsp;&nbsp;&nbsp;&nbsp;Brajlovski otkači vizir i pomeri ga nagore. Za trenutak se trgao kada su ga ledeni prsti pomilovali po obrazima, a onda je oprezno šmrknuo, da bi potom dublje udahnuo.
<BR>&nbsp;&nbsp;&nbsp;&nbsp;&nbsp;"Hladno jeste - ali mi se pluća nisu smrzla. Oseća se, međutim, neki neobičan miris. Ustajao, pokvaren - kao da je nešto - oh, ne!"
<BR>&nbsp;&nbsp;&nbsp;&nbsp;&nbsp;Pobledevši najednom, Brajlovski hitro spusti vizir i zakoči ga.
<BR>&nbsp;&nbsp;&nbsp;&nbsp;&nbsp;"Šta je bilo, Makse?" upita ga Karnou žurno, ovoga puta nimalo pritvorno zabrinut. Brajlovski ništa ne uzvrati; izgledalo je kao da se još upire da uspostavi kontrolu nad sobom. Štaviše, sticao se utisak da je suočen sa stvarnom opasnošću od one uvek užasne, a ponekad i kobne neprilike - da počne da povraća u skafandru.
<BR>&nbsp;&nbsp;&nbsp;&nbsp;&nbsp;Usledila je dugotrajna tišina, a onda Karnou reče ohrabrujuće:
<BR>&nbsp;&nbsp;&nbsp;&nbsp;&nbsp;"Shvatio sam. Ali uveren sam da nisi u pravu. Znamo da je Pul ostao u svemiru. Boumen je izvestio da je... izbacio ostale pošto su umrli u stanju hibernacije - a možemo biti sigurni da je to i učinio. Ovde ne može biti nikog. Osim toga, veoma je hladno." Gotovo je dodao 'kao u mrtvačnici', ali se u poslednji čas uzdržao.
<BR>&nbsp;&nbsp;&nbsp;&nbsp;&nbsp;"Ali pretpostavimo", prošapta Brajlovski, "samo pretpostavimo da je Boumen nekako uspeo da se vrati na brod - i da je ovde umro."
<BR>&nbsp;&nbsp;&nbsp;&nbsp;&nbsp;Usledila je još duža tišina od prethodne pre no što je Karnou hotimice i polako podigao svoj vizir. Takođe se trgao kada mu je ledeni vazduh prodro do pluća, a onda je napravio grimasu nosom u znak gađenja.
<BR>&nbsp;&nbsp;&nbsp;&nbsp;&nbsp;"Da, sad mi je jasno. Ali ipak si premnogo pustio mašti na volju. Kladim se deset prema jedan da smrad potiče iz brodske ostave. Verovatno se neko meso pokvarilo pre no što se brod smrzao. A Boumen je sigurno bio odveć zauzet da bi bio i dobra domaćica. Znam za stanove nekih neženja koji ništa manje ne zaudaraju od ovoga."
<BR>&nbsp;&nbsp;&nbsp;&nbsp;&nbsp;"Možda si u pravu. Nadam se da jesi."
<BR>&nbsp;&nbsp;&nbsp;&nbsp;&nbsp;"Razume se da sam u pravu. A čak i ako nisam - do vraga, kakve to veze ima? Dobili smo posao koji valja obaviti, Makse. Ako je Dejv Boumen još ovde, to ne spada u našu nadležnost - zar ne, Katerina?"
<BR>&nbsp;&nbsp;&nbsp;&nbsp;&nbsp;Hirurg-zapovednik nije ništa uzvratila; nalazili su se odveć duboko u unutrašnjosti broda da bi radio-signali mogli dovde dopreti. Bili su uistinu prepušteni sami sebi, ali Maksu se brzo vraćala vedrina. Predstavljalo je povlasticu, zaključio on, raditi sa Volterom. Američki inženjer ponekad je izgledao mek i nehajan. Ali bio je veoma stručan - a kad je neophodno i tvrd kao čelik.
<BR>&nbsp;&nbsp;&nbsp;&nbsp;&nbsp;Zajedno, oni će vratiti 'Otkriće' u život; a možda i natrag na Zemlju.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
