<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>50. RASTANAK OD JUPITERA
<P>&nbsp;&nbsp;&nbsp;&nbsp;&nbsp;Nije bilo lako sastaviti poruku, naročito posle one koju je upravo poslao svom advoktu. Flojd se osećao kao licemer; ali, znao je da se to mora učiniti kako bi se što je moguće više smanjio bol koji je bio neizbežan na obe strane.
<BR>&nbsp;&nbsp;&nbsp;&nbsp;&nbsp;Bio je tužan, ali ne više i neutešan. S obzirom na okolnost da se vraćao na Zemlju ovenčan slavom uspešnog poduhvata - premda ne baš i junaštva - biće u prilici da zapodene pregovopre sa pozicije sile. Niko - niko - neće moći da mu oduzme Krisa.
<BR>&nbsp;&nbsp;&nbsp;&nbsp;&nbsp;"...Draga moja Kerolajn (više nije bilo 'Najdraža moja...'), vraćam se kući. U vreme kada do tebe bude stiglo ovo, ja ću već biti u hibernaciji. Kroz samo nekoliko časova, kako će meni izgledati, otvoriću oči - i ugledaću predivnu plavu Zemlju kako počiva u svemiru kraj mene.
<BR>&nbsp;&nbsp;&nbsp;&nbsp;&nbsp;Da, znam da će se to dogoditi tek kroz mnogo meseci za tebe i žao mi je zbog toga. Ali znali smo da će tako biti pre no što sam krenuo; no, ipak se, zbog promene plana misije, vraćam mnogo nedelja pre predviđenog roka.
<BR>&nbsp;&nbsp;&nbsp;&nbsp;&nbsp;Nadam se da ćemo moći da se dogovorimo. Glavno putanje glasi: šta je najbolje za Krisa? Ma šta mi osećali, on je taj koji mora da ima preimućstvo. Znam da sam ja voljan da tako postupim, a uveren sam da i ti tako misliš."
<BR>&nbsp;&nbsp;&nbsp;&nbsp;&nbsp;Flojd isključi kasetofon. Treba li da kaže ono što je naumio: 'Dečaku je potreban otac'? Ne - to bi bilo netaktično i samo bi pogoršalo stvari. Kerolajn bi lako mogla uzvratiti da je od rođenja do četvrte godine majka ta koja je detetu najvažnija - a ako je on smatrao drugačije, onda je trebalo da ostane na Zemlji.
<BR>&nbsp;&nbsp;&nbsp;&nbsp;&nbsp;"...A sad nešto o kući. Milo mi je što je veće tako odlučilo i što su nam time oboma stvari znatno olakšane. Znam da se i tebi i meni dopada to mesto, ali ono će sada biti preveliko i ispunjeno mnogim sećanjima. Za prvo vreme verovatno ću uzeti neki stan u Hilou; no, nadam se da ću se nedugo potom negde stalno nastaniti.
<BR>&nbsp;&nbsp;&nbsp;&nbsp;&nbsp;Postoji jedna stvar koju mogu svima da obećam - više neću napuštati Zemlju. Sasvim sam dovoljno putovao svemirom za jedan ljudski vek. Oh, možda je izuzetak Mesec, ako stvarno budem morao - ali, razume se, to je samo izlet preko vikenda.
<BR>&nbsp;&nbsp;&nbsp;&nbsp;&nbsp;A kad smo već kod meseca, upravo smo prošli orbitu Sinope, tako da sada napuštamo Jupiterov sistem. Od džinovske planete razdvaja nas više od dvadeset miliona kilometara i ona je sada jedva nešto veća od našeg Meseca.
<BR>&nbsp;&nbsp;&nbsp;&nbsp;&nbsp;No, čak i sa ove razdaljine može se razabrati da se nešto strašno zbiva sa planetom. Njene predivne narandžaste boje je nestalo; sada je nekako bolesno siva, a i sjajnost joj je znatno manja nego ranije. Nikakvo čudo što sada predstavlja tek slabašnu zvezdu na nebu Zemlje.
<BR>&nbsp;&nbsp;&nbsp;&nbsp;&nbsp;Ali ništa se drugo nije dogodilo, a rok koji nam je zadat odavno je minuo. Da li je cela stvar možda bila samo lažna uzbuna - ili nekakva kosmička neslana šala? Sumnjam da ćemo to ikada saznati. U svakom slučaju, zahvaljujući tome krenuli smo kući pre vremena, što je meni veoma milo.
<BR>&nbsp;&nbsp;&nbsp;&nbsp;&nbsp;Do viđenja za sada, Kerolajn - i hvala na svemu. Nadam se da i dalje možemo biti prijatelji. Na kraju, kao i uvek, sva moja ljubav Krisu."
<BR>&nbsp;&nbsp;&nbsp;&nbsp;&nbsp;Kada je završio, Flojd ostade neko vreme da nepomično sedi u maloj kabini koja mu uskoro više neće biti potrebna. Upravo je pošao da odnese audiočip do komandnog mosta radi emitovanja, kada unutra ulebde Čandra.
<BR>&nbsp;&nbsp;&nbsp;&nbsp;&nbsp;Flojd je bio prijatno iznenađen načinom na koji je naučnik prihvatao sve veću razdvojenost od Hala. I dalje su bili u vezi po nekoliko časova dnevno, razmenjujući podatke o Jupiteru i nadgledajući uslove na 'Otkriću'. Iako niko nije očekivao neko veliko ispoljavanje osećanja, ipak je izgledalo da Čandra izuzetno postojano podnosi gubitak koji ga je snašao. Nikolaj Ternovski, njegov jedini poverenik, bio je u prilici da pruži Flojdu verovatno objašnjenje takvog ponašanja.
<BR>&nbsp;&nbsp;&nbsp;&nbsp;&nbsp;"Čandra je stekao novo zanimanje, Vudi. Seti se - on se bavi poslom u kome je sve što dejstvuje već zastarelo. Mnogo je naučio tokom poslednjih nekoliko meseci. Možeš li da pogodiš šta radi sada?"
<BR>&nbsp;&nbsp;&nbsp;&nbsp;&nbsp;"Iskreno govoreći, ne mogu. No, da čujem to od tebe."
<BR>&nbsp;&nbsp;&nbsp;&nbsp;&nbsp;"Sav se predao projektovanju HAL-a 10.000."
<BR>&nbsp;&nbsp;&nbsp;&nbsp;&nbsp;Flojd zinu od čuda.
<BR>&nbsp;&nbsp;&nbsp;&nbsp;&nbsp;"To je, dakle, objašnjenje onih dugih poruka Jurbani zbog kojih Saša neprekidno gunđa. Srećom, neće još dugo zauzimati vezu."
<BR>&nbsp;&nbsp;&nbsp;&nbsp;&nbsp;Flojd se priseti tog razgovora kada je Čandra ušao; umeo je da se uzdrži i da ne pita naučnika da li je istina, budući da ga se stvar odista i nije ticala. No, postojalo je još nešto što je pobuđivalo njegovu radoznalost.
<BR>&nbsp;&nbsp;&nbsp;&nbsp;&nbsp;"Čandra", reče on, "mislim da vam još nisam uputio čestitke na poslu koji ste obavili prilikom proletanja, kada ste uverili Hala da sarađuje. Zakratko sam se pobojao da će nam zadati glavobolje. Ali vi ste sve vreme bili samouvereni - i to s razlogom. No, da li su vas ipak morile i najmanje sumnje?"
<BR>&nbsp;&nbsp;&nbsp;&nbsp;&nbsp;"Uopšte nisu, Flojde."
<BR>&nbsp;&nbsp;&nbsp;&nbsp;&nbsp;"Zašto? Mora da se osetio ugrožen situacijom - a dobro znate šta se dogodilo prethodnog puta."
<BR>&nbsp;&nbsp;&nbsp;&nbsp;&nbsp;"Postojala je velika razlika. Ako smem tako da kažem, možda za uspešan ishod u ovom navratu valja zahvaliti našim nacionalnim osobenostima."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Evo na šta mislim, dr Flojde. Boumen je pokušao da primeni silu protiv Hala. Ja nisam. Postoji reč za to na mom jeziku: ahimsa. Obično se prevodi kao 'nenasilje', premda su joj implikacije pozitivnije. Odabrao sam ahimsu u mom opštenju sa Halom."
<BR>&nbsp;&nbsp;&nbsp;&nbsp;&nbsp;"Veoma preporučljiv stav, uveren sam. Ali ima trenutaka kada je potrebno nešto energičnije, ma koliko ta neophodnost bila dostojna žaljenja."
<BR>&nbsp;&nbsp;&nbsp;&nbsp;&nbsp;Flojd zastade, noseći se s iskušenjem. Čandra se držao poput sveca, što je već postalo pomalo zamorno. Neće nimalo škoditi ako ga sada bude malčice upoznao sa golim činjenicama života.
<BR>&nbsp;&nbsp;&nbsp;&nbsp;&nbsp;"Milo mi je što je tako ispalo. Ali to nije moralo biti tako, a meni je valjalo da se pripremim za svaku mogućnost. Ahimsa, ili kako je već nazivate, sasvim je na mestu; no, moram vam priznati da sam imao i rezervnu varijantu, ukoliko bi vaša filozofija zakazala. Da se Hal pokazao... ovaj, tvrdoglav, ja bih već izišao nakraj sa njim."
<BR>&nbsp;&nbsp;&nbsp;&nbsp;&nbsp;Flojd je jednom video Čandru kako plače; sada ga je, međutim, video kako se smeje, što je u podjednakoj meri predstavljalo uznemirujuću pojavu.
<BR>&nbsp;&nbsp;&nbsp;&nbsp;&nbsp;"Stvarno, dr Flojde! Uistinu mi je žao što me toliko potcenjujete u intelektualnom pogledu. Pa od početka je bilo očigledno da ćete negde postaviti prekidač, ali ja sam ga stavio izvan pogona još pre mnogo meseci."
<BR>&nbsp;&nbsp;&nbsp;&nbsp;&nbsp;Nikada se neće saznati da li je zapanjeni Flojd bio kadar da smisli neki prikladan odgovor. I dalje je veoma nalikovao na upecanu ribu kada se sa komandnog mosta razleže Sašin uzvik: "Kapetane! Svi ovamo! Na monitore! BOŽE MOJ! POGLEDAJTE!"
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
