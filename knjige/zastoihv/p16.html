<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Denijel Frost je stajao na trotoaru i posmatrao svetla na kolima En Harison kako klize niz ulicu, dok nisu skrenula i izgubila se iz vida.
<BR>&nbsp;&nbsp;&nbsp;&nbsp;&nbsp;On se okrenu i pođe izlizanim kamenim stepenicama koje su vodile do njegovog stana. Ali na pola puta zastade i vrati se na ulicu.
<BR>&nbsp;&nbsp;&nbsp;&nbsp;&nbsp;I suviše je lepa noć, reče on sebi, da bih se vratio u sobu. Ali čak i dok je to govorio, znao je da nije u pitanju lepota noći - ovde, u ovom trošnom kraju, ništa se nije moglo nazvati lepim. Nije ga, znao je, lepota noći vratila, već čudna odbojnost pomisli da se vrati u sobu. Sačekaće malo, možda će se praznina umanjiti, ili će njegovo sećanje malo izbledeti pa će lakše moći da podnese prazninu.
<BR>&nbsp;&nbsp;&nbsp;&nbsp;&nbsp;Do ove večeri nije shvatao koliko je prazna, koliko je jednolična, bezbojna i zlokobna ta njegova soba bila - dok se nije vratio u nju posle susreta, u parku, sa Džoom Gibonsom. I onda, nakratko, En Harison je unela boju, toplinu i lepotu među ta mala četiri zida. Tu su bile i sveće i ruže - i cena koju je platio za te dve stvari, i koja mu se činila nečuvenom - ali ni sveće ni ruže nisu preobrazile sobu. En je načinila to čudo.
<BR>&nbsp;&nbsp;&nbsp;&nbsp;&nbsp;Soba mu je sad bila zlokobna i prazna kao nikad pre. Bilo je logično da živi u takvom stanu: vrata za privatnost, krov za zaklon, jedan prozor da bi ušlo dnevno svetlo. Mesto za obedovanje i spavanje, mesto u kome provodi vreme kad nije na poslu. Nije bilo potrebe za većim stanom, za većom udobnošću. Bilo kakvu udobnost, ako bi je o poželeo, potisnula bi misao da iz dana u dan raste iznos koji će mu obezbediti bogat drugi život.
<BR>&nbsp;&nbsp;&nbsp;&nbsp;&nbsp;Zašto li je soba delovala tako zlokobno i prazno kad je hteo da se vrati u nju te večeri? Da nije možda zato što je njegov život postao isto tako ništavan i prazan? Da nije soba prazna zato što je i njegov život prazan? A kako život može biti prazan kad je pred njim skoro sigurna besmrtnost?
<BR>&nbsp;&nbsp;&nbsp;&nbsp;&nbsp;Senka je prekrivala ulicu, sa samo ponekom uličnom svetiljkom tu i tamo. Rasklimatane građevine na obema stranama ulice bile su blede aveti prošlosti, stare stambene zgrade koje su odavno nadživele bilo kakvo dostojanstvo, koje su nekad možda imale.
<BR>&nbsp;&nbsp;&nbsp;&nbsp;&nbsp;Njegovi koraci su odzvanjali kao udarci doboša po betonu dok je lagano hodao ulicom. Kuće su uglavnom bile mračne, sa samo ponekim svetlom obasjanim prozorom. Ulica je izgleda bila prazna.
<BR>&nbsp;&nbsp;&nbsp;&nbsp;&nbsp;Prazna, pomisli on, jer nije bilo razloga da se bilo kuda ide. Nema kafića, nema predstava, nema koncerata - jer sve to košta. A da bi se dobro pripremio za drugi život, čovek mora pažljivo da troši novac.
<BR>&nbsp;&nbsp;&nbsp;&nbsp;&nbsp;Tmurna, napuštena ulica i tmurna, prazna soba - da li je to sve što sadašnji život može ponuditi čoveku? Da možda ne grešim, pomisli on. Nisam li možda sve vreme hodao u snu, zaslepljen sjajem budućeg života?
<BR>&nbsp;&nbsp;&nbsp;&nbsp;&nbsp;Sam, pomisli, sam u životu i sam na ulici.
<BR>&nbsp;&nbsp;&nbsp;&nbsp;&nbsp;Čovek izađe iz uvučenog ulaza.
<BR>&nbsp;&nbsp;&nbsp;&nbsp;&nbsp;"Gospodine Frost?" pozva.
<BR>&nbsp;&nbsp;&nbsp;&nbsp;&nbsp;"Da", reče Frost. "Mogu li vam pomoći?"
<BR>&nbsp;&nbsp;&nbsp;&nbsp;&nbsp;Bilo je nečega u ovom čoveku što mu se odmah nije dopadalo, nagoveštaj drskosti, taštine, u govoru.
<BR>&nbsp;&nbsp;&nbsp;&nbsp;&nbsp;Čovek se približi još dva-tri koraka, ali ništa ne reče.
<BR>&nbsp;&nbsp;&nbsp;&nbsp;&nbsp;"Izvinite", reče Frost, "ali imam..."
<BR>&nbsp;&nbsp;&nbsp;&nbsp;&nbsp;Nešto ga ubode u potiljak, surov bolan ubod. On podiže ruku da udari to što ga je ubolo, ali ruka mu najednom oteža i na pola puta odbi da ide dalje. Činilo mu se da pada, na jednu stranu, laganim, elegantnim padom, ne kao da ga je neko udario ili gurnuo, već pre kao da je pokušao da se nasloni na nešto čega tu nije bilo. I, zanimljivo, skoro da ga to i nije zabrinulo, znao je da pada tako polako da se ne može povrediti kada udari o asfalt.
<BR>&nbsp;&nbsp;&nbsp;&nbsp;&nbsp;Čovek koji mu se obratio još uvek je stajao na trotoaru, i sad je tu bio još jedan čovek, onaj, shvati Frost, koji mu je došao iza leđa. Ali oni su bili ljudi bez lica, obgrljeni senkama zgrada, i nisu mu bili poznati.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
