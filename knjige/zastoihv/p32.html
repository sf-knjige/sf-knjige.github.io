<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Oluja otpoče gotovo čim je pošto; s čovekom u naručju Frost se probijao kroz predeo ispunjen zaslepljujućim sevanjem munja, praskavim udarima i odjecima grmljavine, što su se odbijali od brda, dok je kiša tekla potocima tako da se činilo da se i sama zemlja pod njegovim nogama kreće oponašajući pokrete nesputane vode koja je tekla niz padinu. Drveće iznad njega previjalo se nalik na džinovska stvorenja u samrtnoj agoniji, a visoko na liticama koje su krasile brda, vetar je stenjao i zavijao u predasima između dve grmljavine.
<BR>&nbsp;&nbsp;&nbsp;&nbsp;&nbsp;Čovek koga je nosio nije bio lak, onako velik i sasušen - mnogo puta je Frost morao da se odmori, spuštajući ovoga tako da mu je težina ležala na zemlji a ipak ga zadržavajući u rukama. Onda bi opet krenuo, jedan oprezni korak za drugim, uz zastrašujuću strminu brda, sa tlom mekim i nesigurnim od kiše. Odozdo je čuo opako režanje nabujalih voda, zatvorenih između dva brda, što su vrile niz strmu izbrazdanu dolinu. Do sada je u logoru u kom je našao čoveka najverovatnije već pola metra, ili više, uskovitlane vode.
<BR>&nbsp;&nbsp;&nbsp;&nbsp;&nbsp;Duboki sumrak pao je s dolaskom oluje: mogao je da vidi samo nekoliko metara ispred sebe. Nije se usuđivao da razmišlja o razdaljini koju još treba da pređe. Vreme je izgubilo značenje, svet se suzio na tih nekoliko kvadratnih metara, i on se kretao u magli sive večnosti.
<BR>&nbsp;&nbsp;&nbsp;&nbsp;&nbsp;Potom, bez ikakvog upozorenja, šuma prestade. Jednoga trenutka bila je tu, onda je iskoračio iz nje i pred njim se otvorilo ono što je nekad bila livada, sa travom do kolena, koja se sva povijala od gneva vetra, belasale su se sjajne njihove stabljike u sumraku, kapi kiše raznošene vetrom vile su se poput magle iznad njih.
<BR>&nbsp;&nbsp;&nbsp;&nbsp;&nbsp;Na brežuljku iznad livade nalazila se kuća, stena nasuprot oluji, okružena podivljalim drvećem, i odmah iznad horizonta taman obris, koji bi morao biti ambar.
<BR>&nbsp;&nbsp;&nbsp;&nbsp;&nbsp;Teško je stupio na livadu, ali ovde tle nije bilo tako strmo a blizina kuće dala je živost njegovim koracima, iako bi se čas ranije zakleo da je to nemoguće.
<BR>&nbsp;&nbsp;&nbsp;&nbsp;&nbsp;Prešao je polje, i sad, prvi put otkako su krenuli, postao svestan topline tela koje je nosio. Dok se penjao, ono je bilo samo teret, težina koju je morao držati, koju je morao nositi. Ali sada taj teret opet postade čovek.
<BR>&nbsp;&nbsp;&nbsp;&nbsp;&nbsp;Zašao je pod drveće koje je okruživalo kuću dok su munje režale nebom i silni vetar ga udarao novim tovarom kiše.
<BR>&nbsp;&nbsp;&nbsp;&nbsp;&nbsp;Kako je obišao trem, kuća je primila stari, poznati izgled. I pored kiše mogao je da zamisli dve stolice za ljuljanje, jednu uz drugu, na tremu, i dvoje staraca kako sede na njima u letnje predvečerje, zagledani negde preko rečne doline.
<BR>&nbsp;&nbsp;&nbsp;&nbsp;&nbsp;Stigao je do stepenica; osetioje da su klimave, kada je stupio na njih, ali izdržale su njegovu težinu, i stao je na trem.
<BR>&nbsp;&nbsp;&nbsp;&nbsp;&nbsp;A sada vrata, pomisli. To mu ranije nije palo na pamet; sad se upita nisu li vrata možda zaključana. Zaključana ili ne, ući će - provaliće vrata ili prozor. Čovek koga je nosio mora imati zaklon.
<BR>&nbsp;&nbsp;&nbsp;&nbsp;&nbsp;Krenuo je preko trema do vrata i - dok se približavao - ona se otvoriše, i jedan glas reče: "Stavi ga ovde."
<BR>&nbsp;&nbsp;&nbsp;&nbsp;&nbsp;Tamna ljudska figura pođe ispred njega i on vide, pored jednog zida, nešto što je ličilo na dečji krevetac.
<BR>&nbsp;&nbsp;&nbsp;&nbsp;&nbsp;Sagnu se i spusti čoveka na krevetac, pa se uspravi. Ruke su mu bile utrnule i bolele su ga, činilo mu se da može osetiti svaki mišić u njima; za trenutak se soba lagano zaljulja i potom se smiri.
<BR>&nbsp;&nbsp;&nbsp;&nbsp;&nbsp;Druga osoba, ona koja je otvorila vrata, stajala je pored stola na drugom kraju sobe. Sićušni jezičak svetla zatreperi, onda postade svetao i umiri se - Frost vide da je to sveća. Poslednji put je video sveću one noći (pre koliko vremena?) kad je En Harison sedela s njim za stolom.
<BR>&nbsp;&nbsp;&nbsp;&nbsp;&nbsp;Druga osoba se okrete i on vide da je to žena: obično ali snažno lice, šezdeset godina, možda i više, staro lice ali ipak u mnogom pogledu bezvremensko, mirno i samouvereno. Nosila je kosu skupljenu u punđu nisko na vratu, na sebi je imala dotrajao džemper s rupom na laktu.
<BR>&nbsp;&nbsp;&nbsp;&nbsp;&nbsp;"Šta mu je?" upita ona.
<BR>&nbsp;&nbsp;&nbsp;&nbsp;&nbsp;"Zmija ga je ujela. Našao sam ga, samog, u logoru uz reku."
<BR>&nbsp;&nbsp;&nbsp;&nbsp;&nbsp;Ona uze sveću, pređe sobu i pruži mu je.
<BR>&nbsp;&nbsp;&nbsp;&nbsp;&nbsp;"Drži ovo", reče ona, "da imam nešto svetla dok radim."
<BR>&nbsp;&nbsp;&nbsp;&nbsp;&nbsp;Pa se povi nad čovekom u krevetiću.
<BR>&nbsp;&nbsp;&nbsp;&nbsp;&nbsp;"Noga je u pitanju", reče Frost.
<BR>&nbsp;&nbsp;&nbsp;&nbsp;&nbsp;"Vidim", reče ona.
<BR>&nbsp;&nbsp;&nbsp;&nbsp;&nbsp;Ispružila je ruke i uhvatila iskrzanu ivicu nogavice. Naglo je razdvojila ruke a tkanina se iscepa uz piskutav zvuk. Potom je još jednom dohvatila nogavicu, opet povukla i tkanina je otpala a noga ostala gola.
<BR>&nbsp;&nbsp;&nbsp;&nbsp;&nbsp;"Spusti svetlo", reče mu ona.
<BR>&nbsp;&nbsp;&nbsp;&nbsp;&nbsp;"Dobro", reče Frost.
<BR>&nbsp;&nbsp;&nbsp;&nbsp;&nbsp;Meso na nozi bilo je umrljano, crno, s opakim crvenim tačkama tu i tamo. Koža, zategnuta usled velikog oticanja, sijala se pri svetlosti sveće. Gnoj je curio iz nekoliko otvorenih rana.
<BR>&nbsp;&nbsp;&nbsp;&nbsp;&nbsp;"Koliko dugo je ovakav?"
<BR>&nbsp;&nbsp;&nbsp;&nbsp;&nbsp;"Ne znam. Našao sam ga ovog popodneva."
<BR>&nbsp;&nbsp;&nbsp;&nbsp;&nbsp;"Nosio si ga uzbrdo? Po ovakvoj oluji?"
<BR>&nbsp;&nbsp;&nbsp;&nbsp;&nbsp;"Nije bilo drugog načina", reče on. "Morao sam."
<BR>&nbsp;&nbsp;&nbsp;&nbsp;&nbsp;"Ne mogu mnogo učiniti", reče ona. "Možemo ga očistiti. Dati mu tople supe. Paziti da mu bude udobno."
<BR>&nbsp;&nbsp;&nbsp;&nbsp;&nbsp;"Nema medicinske pomoći u blizini, naravno."
<BR>&nbsp;&nbsp;&nbsp;&nbsp;&nbsp;"Ima jedna spasilačko-osmatračka stanica petnaestak kilometara odavde", reče ona, "a ja imam kola. Možemo ga odvesti kad oluja prestane. Put je i suviše loš da krećemo po oluji. Opasnost od poplava je velika i sigurno će biti rupa ispunjenih blatom. Ako ga odvedemo tamo, oni će ga helikopterom prevesti u Čikago."
<BR>&nbsp;&nbsp;&nbsp;&nbsp;&nbsp;Ona se okrete i pođe ka kuhinji. "Naložiću vatru", reče, "i podgrejati vodu. Probaj da ga malo očistiš dok mu skuvam supu. Pokušaćemo da ga nateramo da uzme malo."
<BR>&nbsp;&nbsp;&nbsp;&nbsp;&nbsp;"Nešto mi je pričao", reče Frost. "Ne mnogo. Nešto blesavo o gomili žada. Osećao sam se kao da nosim mrtvaca. Mislim da je uglavnom bio u nesvesti, dok sam ga nosio. Ali znao sam da je živ, po toplini tela."
<BR>&nbsp;&nbsp;&nbsp;&nbsp;&nbsp;"Ovo bi bilo loše vreme", reče ona, "da čovek umre. I loše mesto. Pogotovu tamo u dolini. Po ovakvoj oluji, spasilačka ekipa nikako ne bi stigla na vreme."
<BR>&nbsp;&nbsp;&nbsp;&nbsp;&nbsp;"Razmišljao sam o tome", reče Frost.
<BR>&nbsp;&nbsp;&nbsp;&nbsp;&nbsp;"Došao si pravo ovamo. Znao si da je ovde kuća?"
<BR>&nbsp;&nbsp;&nbsp;&nbsp;&nbsp;"Odavno", reče on, "znam za ovu kuću. Nisam očekivao da nekog zateknem."
<BR>&nbsp;&nbsp;&nbsp;&nbsp;&nbsp;"Ja sam je koristila", reče ona. "Mislila sam da nikom neće smetati."
<BR>&nbsp;&nbsp;&nbsp;&nbsp;&nbsp;"Siguran sam da neće", reče on.
<BR>&nbsp;&nbsp;&nbsp;&nbsp;&nbsp;"Izgledaš kao da ni tebi ne bi škodilo malo hrane", reče mu ona, "i malo odmora."
<BR>&nbsp;&nbsp;&nbsp;&nbsp;&nbsp;"Moram vam", reče on, "nešto kazati. Ja sam izgnanik. Prognan sam, i ne bi trebao ni s kim da razgovam, i niko..."
<BR>&nbsp;&nbsp;&nbsp;&nbsp;&nbsp;Ona podiže ruku. "Znam šta je izgnanstvo. Nema potrebe da mi objašnjavaš."
<BR>&nbsp;&nbsp;&nbsp;&nbsp;&nbsp;"Hoću da kažem, jedino je pošteno da vam kažem. Ne možete primetiti znake pri slabom svetlu. Pustio sam bradu pa ona sakriva najveći deo tetovaža. Ostaću i pomoći vam oko ovoga čoveka, ako hoćete, i zatim ću otići. Ne želim da vas uvaljujem u neprilike."
<BR>&nbsp;&nbsp;&nbsp;&nbsp;&nbsp;"Mladiću", reče ona, "izgnanstvo mi ama baš ništa ne znači. Sumnjam da ikom u Divljini išta znači."
<BR>&nbsp;&nbsp;&nbsp;&nbsp;&nbsp;"Ali neću..."
<BR>&nbsp;&nbsp;&nbsp;&nbsp;&nbsp;"A ako si izgnan i ne smeš stupati u vezu ni sa kim, zašto si se mučio s tim čovekom?"
<BR>&nbsp;&nbsp;&nbsp;&nbsp;&nbsp;"Nisam ga mogao ostaviti tamo. Nisam mogao dopustiti da umre."
<BR>&nbsp;&nbsp;&nbsp;&nbsp;&nbsp;"Mogao si", reče ona. "Kad si izgnan, on nije tvoja briga."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Već sam te negde videla", reče ona. "Bez brade. To sam pomislila čim sam ti prvi put videla lice pri svetlosti sveće, ali..."
<BR>&nbsp;&nbsp;&nbsp;&nbsp;&nbsp;"Mislim da niste", reče on. "Zovem se Denijel Frost i..."
<BR>&nbsp;&nbsp;&nbsp;&nbsp;&nbsp;"Denijel Frost, iz Centra večnost?"
<BR>&nbsp;&nbsp;&nbsp;&nbsp;&nbsp;"Da. Ali kako..."
<BR>&nbsp;&nbsp;&nbsp;&nbsp;&nbsp;"Radio", reče mu ona. "Imam radio i slušam vesti. Kažu da si nestao. Da je bio nekakav skandal. Nisu spomenuli da si izgnan. A znam i gde sam te videla. Na novogodišnjoj zabavi prošle godine."
<BR>&nbsp;&nbsp;&nbsp;&nbsp;&nbsp;"Novogodišnjoj zabavi?"
<BR>&nbsp;&nbsp;&nbsp;&nbsp;&nbsp;"Onoj u Centru večnost u Njujorku. Ti se mene sigurno ne sećaš. Nisu nas predstavili. Bila sam sa projektom Vremenska potraga."
<BR>&nbsp;&nbsp;&nbsp;&nbsp;&nbsp;"Vremenska potraga!" on skoro viknu. Jer - sad je znao ko je ova žena. Ona za koju je B.Dž. rekao da se mora naći, ona koja je nestala.
<BR>&nbsp;&nbsp;&nbsp;&nbsp;&nbsp;"Drago mi je što smo se konačno sreli, Denijele Frost", reče ona. "Ja sam Mona Kembel."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
