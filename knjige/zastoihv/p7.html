<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Prodavac pokaza rukom na gustiš i močvaru.
<BR>&nbsp;&nbsp;&nbsp;&nbsp;&nbsp;"Osam hektara", reče on. "I po ceni po kojoj ih prodajemo, to vam je najbolja kupovina koju možete napraviti. Kažem vam, prijatelji, nema boljeg načina da uložite svoj novac. Za sto godina ovo će vredeti deset put više. Za hiljadu godina, ako potraje toliko, bićete milijarderi."
<BR>&nbsp;&nbsp;&nbsp;&nbsp;&nbsp;"Ali to je samo močvara", reče žena. "Ko bi tu nešto gradio i..."
<BR>&nbsp;&nbsp;&nbsp;&nbsp;&nbsp;"Vi danas merite ovu zemlju hektarima", reče joj prodavac. "Za nekoliko stotina godina, prodavaćete je po kvadratnom metru. Razmislite samo koliko će tada biti ljudi na svetu, uporedite taj broj sa naseljivom površinom Zemljine kugle, i shvatićete na šta mislim. Jednom kada otkriju besmrtnost i počnu sa oživljavanjima..."
<BR>&nbsp;&nbsp;&nbsp;&nbsp;&nbsp;"Ali neće im trebati zemlja", reče čovek. "Kada budu pronašli mogućnost za vremensko putovanje, poslaće ljude milion godina u prošlost, da nasele Zemlju, a kada to popune, poslaće ih dva miliona..."
<BR>&nbsp;&nbsp;&nbsp;&nbsp;&nbsp;"Sada, da vam iskreno kažem", reče prodavac, "ja ne bih računao s tim. Mnogo ljudi nije sigurno u to vremensko putovanje. Centar večnost će ga svakako pronaći, ako je moguće; ali, ako je nemoguće, ni oni ga ne mogu stvoriti. A ako je vremensko putovanje nemoguće, onda će ovo parče zemlje biti veoma vredno. Nema veze što je pomalo močvarno. Ljudskoj rasi će biti potreban svaki kvadratni metar. Možda će jednom doći vreme kada će cela planeta biti jedna velika zgrada i..."
<BR>&nbsp;&nbsp;&nbsp;&nbsp;&nbsp;"Ali tu su i putovanja u svemir", reče žena. "Sve te planete..."
<BR>&nbsp;&nbsp;&nbsp;&nbsp;&nbsp;"Gospođo", reče prodavac, "budimo na trenutak realni. Istražuju svemir već više od sto godina i nisu našli nijednu planetu na kojoj bi čovek mogao da živi. Planete, naravno, ali one se moraju prethodno teraformirati, a teraformiranje dugo traje i mnogo košta."
<BR>&nbsp;&nbsp;&nbsp;&nbsp;&nbsp;"Pa, ne znam", reče žena. "Ovaj komad močvare mi se čini nesigurnim."
<BR>&nbsp;&nbsp;&nbsp;&nbsp;&nbsp;"Da", reče muž. "Mislili smo samo da ga pogledamo. Uložili smo najveći deo svoga novca u marke, i pomislili smo da bi bila dobra ideja da ga malo ulažemo i u druge stvari."
<BR>&nbsp;&nbsp;&nbsp;&nbsp;&nbsp;"Ne da ga nešto mnogo imamo", reče žena. "Novca, mislim."
<BR>&nbsp;&nbsp;&nbsp;&nbsp;&nbsp;"Vidite kako stvari stoje", reče prodavac, "slažem se da su marke dobra investicija. Ali kako da se osigurate da ih nećete izgubiti u budućnosti? Naravno, kupite ih, položite ih u vremensku komoru ili nešto slično. I onda, kada vas ožive, odete, uzmete ih i verovatno ćete moći da ih prodate po nekoj pristojnoj ceni. Ali mnogo ljudi kupuje marke. Tržište može da se prezasiti. Marke mogu da više ne budu popularne kada vas ožive, hobiji se menjaju. Možda ne dobijete za njih onoliko koliko ste planirali. Možda, čak, uopšte nećete moći da ih prodate. I šta ako im se nešto desi, kako da ih povratite? Recimo da su nekako ukradene. Čak i ako biste znali ko ih je ukrao, i čak da ih on još uvek ima, kako biste dokazali da su vaše? Kako biste ih povratili? Ne možete dokazati da je to baš vaša kolekcija maraka. A šta ako ih vreme upropasti? Šta ako ih bakterije uništi, ili nešto od desetine drugih stvari koje se mogu dogoditi. Šta ćete onda imati? Reći ću vam, narode. Ništa. Ama baš ništa."
<BR>&nbsp;&nbsp;&nbsp;&nbsp;&nbsp;"U pravu ste", reče muž. "Nikad nisam tako razmišljao. A zemlja će ostati ovde, i imaćemo ugovore."
<BR>&nbsp;&nbsp;&nbsp;&nbsp;&nbsp;"Tako je", reče prodavac. "I da biste je zaštitili, sve što treba da uradite jeste da otvorite račun kod Centra večnost i date nam ovlašćenje da vaš novac koristimo za plaćanje poreza (koji neće biti veliki) i za druge neophodne troškove.
<BR>&nbsp;&nbsp;&nbsp;&nbsp;&nbsp;Vidite", reče on. "Veoma je prosto..."
<BR>&nbsp;&nbsp;&nbsp;&nbsp;&nbsp;"Ali", reče žena, "kad bi samo bila neka bolja zemlja. Da nije močvara."
<BR>&nbsp;&nbsp;&nbsp;&nbsp;&nbsp;"Čujte", reče prodavac, "nema veze što je to močvara. U budućnosti će svaki metar zemlje postati dragocen. Ako ne za sto godina, onda za hiljadu. A ako želite, možete odrediti da spavate hiljadu godina. Centar večnost često pravi takve ugovore. I onako će im biti potrebno, recimo, nekoliko stotina godina da ožive ove koji su već zamrznuti."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
