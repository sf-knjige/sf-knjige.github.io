<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Sada kada mu je brada toliko narasla da su se tetovaže izgnanstva jedva primećivale, Frost više nije morao da čeka mrak, mogao je da izlazi i u suton. Sa starim izgužvanim šeširom, koji je pokupio iz kante za đubre, navučenim skoro do očiju, počeo je sa svojim tumaranjem čim su se uskomešane mase, koje su ispunjavale ulice tokom dana, povukle. U suton, grad je bio prepušten njemu. Tada je samo poneko još ostajao na ulici, a i ti retki žurno su ga mimoilazili, idući za nekim svojim neodložnim poslom, kao da je zaista postojao neki vrlo važan razlog zbog koga ne bi trebalo da ostaju uveče na ulici pa zato žure svojim skučenim domovima, negde u beskrajnim kotilištima ogromnih stambenih zgrada što su se uzdizale poput drevnih spomenika koje su sagradila neka preistorijska čudovišta.
<BR>&nbsp;&nbsp;&nbsp;&nbsp;&nbsp;Posmatrajući ih ispod oboda svog spuštenog šešira Frost ih je razumeo, jer je nekad i on bio takav. Žuri i ostaj u stanu, žuri da bi zaradio svaku paricu koju možeš, i ostaj u stanu kad imaš slobodnog vremena da ne bi potrošio ni jednu jedinu od onih parica.
<BR>&nbsp;&nbsp;&nbsp;&nbsp;&nbsp;Uz to, čak i da su želeli da utroše nešto para na kakve bezvezne stvari, više nije bilo načina za to. Jer više nije bilo filmova, nije bilo atletskih takmičenja a čuveni noćni život od pre vek i po odumro je usled žudnje za večnim životom. Sve je to, naravno, odgovaralo Centru večnost (ako Centar nije isplanirao da se stvari baš tako odvijaju) jer je to značilo da će više novca otići na deonice Centra.
<BR>&nbsp;&nbsp;&nbsp;&nbsp;&nbsp;I tako je, po završetku dnevnih aktivnosti ljudsko krdo išlo kući i tamo, da se zabavi, čitalo dnevne novine, koje su odavno prestale da budu informativne i postale otvoreno senzacionalističke. Ili čitalo jeftine knjige, jeftine po ceni a često i po sadržaju. Ili oduševljeno sedelo, razjapljenih vilica, ispred porodičnog TV aparata. Ili možda razgledalo kolekciju maraka, kojima je cena tokom godina postepeno rasla, ili možda kolekciju šahova, predivno oblikovanih i napravljenih, ili možda neku drugu kolekciju u koju je njen vlasnik pažljivo (i bojažljivo) uložio nešto para.
<BR>&nbsp;&nbsp;&nbsp;&nbsp;&nbsp;A bilo je i onih koji su se okretali halucinogenima, dostupnim na svakom štandu sa drogama, koristeći ih zato da sebi priušte neki sat nestvarnog života - života u kom su mogli da pobegnu od sivila i monotonije svakodnevice.
<BR>&nbsp;&nbsp;&nbsp;&nbsp;&nbsp;Danas nije bilo ničega novoga, kao što je bilo u prošlosti. Nekad, na početku dvadesetog veka, bio je fonograf... pa telefon. Posle je došao avion i radio, pa još kasnije TV. A danas nije bilo nikakvih novina. Nije bilo nikakvog napretka, izuzev u oblastima koje su nas približavale danu kojem je Centar težio. Sada se čovek snalazio s onim što je imao, što je u mnogo slučajeva bilo i manje od onoga što su njegovi preci imali. Civilizacija se ukopala u mestu, život današnjeg čoveka je u mnogim vidovima činio isti kulturni milje kakav je postojao u srednjem veku, pre više od hiljadu godina.
<BR>&nbsp;&nbsp;&nbsp;&nbsp;&nbsp;Tada su seljaci tokom dana radili na poljima, za nadnicu koja je bila dovoljna tek da ih održi u životu, a uveče su se povlačili u svoje straćarema, i zamandaljivali vrata da se zaštite od užasa mraka.
<BR>&nbsp;&nbsp;&nbsp;&nbsp;&nbsp;Danas je bilo isto tako - juri ceo dan, ostaj u kući celu noć. Juri i čekaj da prođe noć, kako bi mogao opet da juriš.
<BR>&nbsp;&nbsp;&nbsp;&nbsp;&nbsp;Frost, međutim, nije više imao razloga za žurbu. Da malo ubrza korak ponekad, možda, ali nikad da juri. Bilo je malo mesta na koja je mogao da ode, i nijedno od njih nije podrazumevalo žurbu. Svake večeri je odlazio da pokupi zavežljaj pored kante za đubre; preturao je po kontejnerima ne bi li našao novine, da čita tokom dana, držeći oči širom otvorene da uoči svaki predmet koji bi mu mogao poslužiti. Čitao je i spavao tokom dana a u suton iznova počinjao lutanje.
<BR>&nbsp;&nbsp;&nbsp;&nbsp;&nbsp;Bilo je još ljudi sličnih njemu - lutalica po mračnim i napuštenim ulicama; s vremena na vreme bi i porazgovarao sa nekim od njih, jer njima ne može nauditi, govorio je sebi, običnim razgovorom. Jednom je, na praznom placu blizu obale, gde je stara zgrada nedavno srušena, sedeo sa još dva čoveka, uz vatru, i pričao s njima; kad je, međutim, došao sledeće noći, oni su bili nekud otišli i vatre nije bilo. Nije uspostavljao nikakve veze sa drugim lutalicama, niti je iko od njih pokušao da produži svoje poznanstvo s njim. Svi su oni bili usamljenici; ponekad bi se ipak upitao ko su svi oni, i ko su svi oni bili, i zašto izlaze noću. Ali znao je da nikoga od njih to ne može pitati, a oni mu sami nikad ništa nisu o tome govorili, što i nije bilo čudno kad se ni on nikad nije predstavljao.
<BR>&nbsp;&nbsp;&nbsp;&nbsp;&nbsp;Možda zato što više i nemam ličnost, govorio je sebi. Nisam više Denijel Frost već ljudska nula. Ništa bolji, ništa značajniji od svih onih miliona koji spavaju po ulicama Indije, koji se pokrivaju ili ritama ili ničim, koji ne znaju ni za šta drugo sem za glad, koji su odavno digli ruke od prava, ili želje, da nađu privatno mesto na kojem bi obavljali telesne potrebe.
<BR>&nbsp;&nbsp;&nbsp;&nbsp;&nbsp;Neko vreme Frost je očekivao da će ga neko od Svetih ponovo potražiti, ali to se nije dogodilo. Iako je u svojim lutanjima viđao znakove koji su govorili da su Sveti još aktivni - slogane užurbano nažvrljane na praznim zidovima:
<BR>
<BR>&nbsp;&nbsp;&nbsp;&nbsp;&nbsp;PRIJATELJU, NEMOJ NASEDATI!
<BR>&nbsp;&nbsp;&nbsp;&nbsp;&nbsp;ZAŠTO SE ZADOVOLJAVATI MANJIM OD ISTINSKE BESMRTNOSTI?
<BR>&nbsp;&nbsp;&nbsp;&nbsp;&nbsp;ŠTA JE S PRADEDOM?
<BR>&nbsp;&nbsp;&nbsp;&nbsp;&nbsp;NAŠI PRECI SU STAVLJALI MAGARCIMA SAMARE - DANAS MAGARCI SAMARE STAVLJAJU NAMA.
<BR>
<BR>&nbsp;&nbsp;&nbsp;&nbsp;&nbsp;i opet i opet i opet, onaj novi:
<BR>
<BR>&nbsp;&nbsp;&nbsp;&nbsp;&nbsp;ZAŠTO IH VRATITI S NEBESA?
<BR>
<BR>&nbsp;&nbsp;&nbsp;&nbsp;&nbsp;Iskusnim okom profesionalnog sloganiste Frost je procenjivao delo. U mnogom pogledu bilo je bolje od ulizičkog, konzervativnog đubreta koje su on i njegovo odeljenje smišljali, i koje se još uvek palilo i gasilo, ispisano sjajnim slovima, na mnogim zgradama - službeni slogani Centra večnost - mnogi od njih očigledno ukradeni iz davno prošlih dana:
<BR>
<BR>&nbsp;&nbsp;&nbsp;&nbsp;&nbsp;NE BACAJ PARE, NE BUDI MAGARE.
<BR>&nbsp;&nbsp;&nbsp;&nbsp;&nbsp;KO ŠTEDI TAJ I VREDI.
<BR>
<BR>&nbsp;&nbsp;&nbsp;&nbsp;&nbsp;Čak i novi, koje je smislio on lično
<BR>
<BR>&nbsp;&nbsp;&nbsp;&nbsp;&nbsp;NE ZEZAJ SE - TREBAĆE TI!
<BR>&nbsp;&nbsp;&nbsp;&nbsp;&nbsp;SADA I TO MOŽETE PONETI SA SOBOM!
<BR>&nbsp;&nbsp;&nbsp;&nbsp;&nbsp;DRŽITE SE VEČNOSTI; VEČNOST SE DRŽI VAS.
<BR>
<BR>&nbsp;&nbsp;&nbsp;&nbsp;&nbsp;sada su, kad ih je posmatrao iz drugog ugla, delovali prilično bledo.
<BR>&nbsp;&nbsp;&nbsp;&nbsp;&nbsp;I tako je, usamljen, lutao ulicama, bez cilja, bez odredišta. Ali nije bežao. U početku je bio nervozan, sada više ne; nije više ni hodao kao mačka u kavezu, već kao čovek koji je, po prvi put u životu, ne svojom voljom, već uz poniženje i kaznu, dobio nešto što je smatrao sastavnim delom ljudskog života. Prvi put je video zvezde kroz gradsku izmaglicu, i razmišljao o njihovoj lepoti i daljini, slušao je žamor reke koja teče, trošio je vreme na proučavanje građe drveta.
<BR>&nbsp;&nbsp;&nbsp;&nbsp;&nbsp;Ne sve vreme, naravno, ali dosta. Ponekad bi, opet, njime ovladali bes, ljutina i stid, i goreli bi mu kao buktinja u stomaku; ponekad bi mu se bes i sramota stopili u jedno osećanje, i tada bi razrađivao detaljne, fantastične, i u isto vreme potpuno nelogične planove za osvetu - nikad za rehabilitaciju, za povratak u normalan život, već uvek za osvetu.
<BR>&nbsp;&nbsp;&nbsp;&nbsp;&nbsp;Živeo je, spavao, šetao se i jeo što bi mu čovek iz restorana ostavio pored kanti za đubre - pola vekne bajatog hleba, komadiće pečenja, rolat, osušeno parče pite i razne druge stvari. Sada je često stajao u uličici, dok je čekao, ne trudeći se da se sakrije; čovek bi izneo zamotuljak, on bi mu mahnuo u znak pozdrava i zahvalnosti, čovek bi mu odmahnuo. Bez reči, bez ičega drugoga izuzev ovog pozdrava, znaka saosećanja, Frostu se činilo kao da zna ovoga čoveka, i da mu je stari prijatelj.
<BR>&nbsp;&nbsp;&nbsp;&nbsp;&nbsp;Jednom je Frost pošao u pohod ka kraju gde je nekad živeo, ali se, još dok je bio daleko od svog cilja, okrenuo i vratio u uličicu u kojoj je sad obitavao. Tu na pola puta shvatio je da nema čemu da se vrati, da tamo nije ostavio ni delić sebe. Njegovo ime na ulaznoj tabli će biti zamenjeno drugim imenom i druga kola, potpuno ista kao njegova (jer su sva kola isto izgledala), biće parkirana u redu istovetnih kola nosevima priljubljenim uz prazan zadnji, od cigala sagrađen, zid zgrade. Ali njegova kola su, mora biti, odavno odneta, kao konfiskovana. A sama zgrada mu nije značila ništa više nego ova rasklimatana u čijem je podrumu sad prebivao. Jer sada je taj podrum bio njegov dom. U ovom veku, znao je, svaka rupa može predstavljati dom.
<BR>&nbsp;&nbsp;&nbsp;&nbsp;&nbsp;Kad se vratio u svoj podrum, seo je, u mraku, i ponovo pokušao da razmotri svoj položaj, da postroji sve činjenice u jedan urednu kolonu, nadajući se da će u svim tim odrazima svog položaja nazreti neki put kojim bi bilo najlogičnije da krene. Ali taj put se nije otkrivao, i bodljikava ograda činjenica tvorila je ćorsokak.
<BR>&nbsp;&nbsp;&nbsp;&nbsp;&nbsp;Ni ovoga puta nije bilo ništa bolje. Bio je u klopci i iz nje nije bilo izlaza, izuzev onog poslednjeg, gorkog puta koji je vodio u komore gde će mu telo biti uskladišteno. Za taj put se neće odlučiti do samog kraja. Jer, kako su stvari sad stajale, ako bi otišao u komore, iz njih bi izašao kao siromah, ništa spremniji za drugi život od domoroca iz Centralne Afrike, ništa spremniji od nadničara iz Južne Amerike, na istom nivou s čovekom koji spava na ulici, u Indiji. Ako nastavi da živi, možda će negde, nekako - kad i kako nije mogao zamisliti - naići na priliku da zaradi neku svotu, veoma skromnu možda, ali ipak dovoljnu da s njom započne drugi život.
<BR>&nbsp;&nbsp;&nbsp;&nbsp;&nbsp;Možda neće moći da vodi život poput onih zaista bogatih, neće spadati među milijardere. Ali bar da ne stoji u redu za hleb i da se ne smrzava na ulici zbog nedostatka zaklona. U svetu u kome će se ljudi probuditi, biće bolje biti mrtav nego siromašan.
<BR>&nbsp;&nbsp;&nbsp;&nbsp;&nbsp;On zadrhti pri pomisli na to kako bi bilo biti siromah u tom svetlucavom svetu bogatstva, u tom svetu gde će se ljudi buditi i otkrivati da su im se ulozi uvećali mnogo puta. I takvo bogatstvo će biti stabilno jer će predstavljati samu zemlju. Kad se deoničari Centra večnost probude, svaka nekretnina i svaka stvar na celoj planeti biće izražena u deonicama. Onda će se ljudi sa deonicama, bez obzira na svoje poreklo, obogatiti, i ostati bogati. A ljudi bez deonica neće imati nikakve šanse: biće osuđeni da ostanu siromasi celu večnost.
<BR>&nbsp;&nbsp;&nbsp;&nbsp;&nbsp;Razmišljajući o tome shvatio je da samo zbog toga, ako ni zbog čega drugoga, neće otići u komore.
<BR>&nbsp;&nbsp;&nbsp;&nbsp;&nbsp;Ali i još zbog nečega neće. Upravo to bila je stvar koju je Markus Eplton očekivao da će uraditi.
<BR>&nbsp;&nbsp;&nbsp;&nbsp;&nbsp;Zagledan niz aveniju vremena video je beskonačne dane kako se neumitno protežu ispred njega, kao drveće koje je oivičavalo aveniju. Nije bilo drugoga puta, nijedne staze kojom bi mogao poći, samo ova slepa i beskrajna avenija koja vodi u ništavilo.
<BR>&nbsp;&nbsp;&nbsp;&nbsp;&nbsp;Prespavao je dan i uveče ponovo krenuo u lutanje.
<BR>&nbsp;&nbsp;&nbsp;&nbsp;&nbsp;Noć je već pala kad je ušao u uličicu da pokupi svoj paket pored kante za đubre. Zavežljaja nije bilo i zaključio je da je poranio. Čovek još nije bio izašao.
<BR>&nbsp;&nbsp;&nbsp;&nbsp;&nbsp;Šćućurio se u jednom mračnom ćošku uličice i stao da čeka.
<BR>&nbsp;&nbsp;&nbsp;&nbsp;&nbsp;Mačka tiho izroni iz senki, napeta i uznemirena. Zaustavi se i upre pogled u Frosta, pa se približi njegovom ćošku. Očigledno zaključivši da on ne predstavlja opasnost, mačka sede i poče da čisti lice.
<BR>&nbsp;&nbsp;&nbsp;&nbsp;&nbsp;Onda se zadnja vrata restorana otvoriše i snop svetla rascepi noć. Čovek izađe, u belom mantilu koji je sijao u noći, s kantom đubreta u desnoj ruci i paketom u levoj.
<BR>&nbsp;&nbsp;&nbsp;&nbsp;&nbsp;Frost ustade i krenu ka njemu. Prigušeni pucanj odjeknu među zidovima i čovek u belom se ispravi u grču, zabačene glave, ukrućenog tela. Kanta mu ispade i stade se kotrljati, rasipajući đubre.
<BR>&nbsp;&nbsp;&nbsp;&nbsp;&nbsp;Frost uspe samo da nazre čovekovo lice pre no što se telo srušilo - bela mrlja koju je prekrivalo crnilo što je dolazilo s temena.
<BR>&nbsp;&nbsp;&nbsp;&nbsp;&nbsp;Čovek u belom mantilu ležao je sklupčan na zemlji, kanta prestade da se kotrlja kad udari o njegovo telo.
<BR>&nbsp;&nbsp;&nbsp;&nbsp;&nbsp;Frost napravi još jedan korak ka čoveku, i onda se zaustavi, napet.
<BR>&nbsp;&nbsp;&nbsp;&nbsp;&nbsp;Mačka je nestala. Ništa se nije micalo. Nije bilo uzvika, nije bilo koraka.
<BR>&nbsp;&nbsp;&nbsp;&nbsp;&nbsp;Mozak mu povika: Zamka!
<BR>&nbsp;&nbsp;&nbsp;&nbsp;&nbsp;Čovek leži mrtav u uličici, upucan, najverovatnije s oštećenjem mozga (crnilo koje mu je curilo preko lica) koje će sprečiti mogućnost drugog života.
<BR>&nbsp;&nbsp;&nbsp;&nbsp;&nbsp;Čovek mrtav u uličici, Frost čeka a pištolj se sigurno nalazi negde u blizini.
<BR>&nbsp;&nbsp;&nbsp;&nbsp;&nbsp;Ovo je bila smrt za njega, znao je. Ne više izgnanstvo, već konačna smrt - ne prirodna smrt već konačan prekid života. Onaj ko je hladnokrvno ubio čoveka koji mu je pomagao, nije mogao da očekuje ništa drugo sem smrti.
<BR>&nbsp;&nbsp;&nbsp;&nbsp;&nbsp;To što on nije ubio toga čoveka, neće ništa promeniti - kao što mu ni činjenca da nije počinio izdaju nije pomogla.
<BR>&nbsp;&nbsp;&nbsp;&nbsp;&nbsp;On se osvrnu i pogleda zidove.
<BR>&nbsp;&nbsp;&nbsp;&nbsp;&nbsp;Oba su bila od cigle, dvospratne zgrade, nekih devet metara visoke. Ali na jednom, malo dublje u uličici, nekad je bila nadstrešnica iznad zadnjih vrata. Nadstrešnice više nije bilo, ali iz glatkog zida virio je niz polucigli, koje su jednom predstavljale potporu za nadstrešnicu.
<BR>&nbsp;&nbsp;&nbsp;&nbsp;&nbsp;Frost se zatrča i skoči. Prsti mu se sklopiše oko najniže cigle i u jednom trenutku on se uplaši da će se ona slomiti ili ispasti iz svog ležišta pod njegovom težinom. Ali cigla se nije ni pomerila i on brzo poseže levom rukom za sledećom ciglom, desnom rukom se uhvati za treću da bi levom mogao da uhvati četvrtu.
<BR>&nbsp;&nbsp;&nbsp;&nbsp;&nbsp;Pokretan očajničkom panikom on se penjao uza zid hvatajući se jednom pa drugom rukom, u mišićima je našao snagu koju nije ni znao da poseduje, nervi su mu se zamotali u očvrsli čvor hitnje.
<BR>&nbsp;&nbsp;&nbsp;&nbsp;&nbsp;Kako je dosegao petu ciglu, pod nogom je osetio najnižu ciglu i onda nastavio da se penje snažnim trzajima. Prebacio je laktove preko vrha zida, brzo se popeo gore i srušio na krov. Metar visok produžetak zida štitio ga je od pogleda iz uličice.
<BR>&nbsp;&nbsp;&nbsp;&nbsp;&nbsp;Ležao je dahćući od iscrpljenosti, priljubljen uz krovni pokrivač, kad je čuo zvuk koraka u trku i uzvike užasa.
<BR>&nbsp;&nbsp;&nbsp;&nbsp;&nbsp;Nije mogao tu ostati, znao je. Mora nekako pobeći, ne samo s krova i iz uličice, već iz toga kraja. Kad ubicu ne budu našli u uličici, pretražiće krovove i zgrade s obe strane uličice, a dotle on mora biti već nekoliko kvartova daleko.
<BR>&nbsp;&nbsp;&nbsp;&nbsp;&nbsp;On okrenu glavu i pregleda krov. Mala izbočina iznad nivoa krova privuče mu pažnju i on poče puzati ka njoj.
<BR>&nbsp;&nbsp;&nbsp;&nbsp;&nbsp;Dole su se uzvici pojačavali; sad im se pridružilo i zavijanje sirene spasilačke ekipe. Tačno na vreme, pomisli Frost, ali to neće pomoći čoveku koji je ležao u uličici. Metak mora da mu je prošao pravo kroz mozak.
<BR>&nbsp;&nbsp;&nbsp;&nbsp;&nbsp;Stigao je do izbočine i video da je to kvadratni poklopac od drveta, obložen metalom, koji je očigledno zatvarao otvor.
<BR>&nbsp;&nbsp;&nbsp;&nbsp;&nbsp;Prstima ga je povukao, tražeći uporište, ali poklopac se držao. Pokuša da ga odvrne obema rukama, i ovaj poče da popušta. On se još malo napregnu, i ovaj poče da se diže. Onda cimnu iz sve snage i, odjednom, poklopac popusti. Međutim, još dok ga je podizao, pitao se šta će zateći na spratu ispod.
<BR>&nbsp;&nbsp;&nbsp;&nbsp;&nbsp;Polako pomeri poklopac; ispod njega je bio mrak. Malo odahnu, iako je znao da još nije bezbedan. Neko može biti dole. Ovo može biti najviši sprat neke radnje ili stambena zgrada.
<BR>&nbsp;&nbsp;&nbsp;&nbsp;&nbsp;On odloži poklopac na stranu i onda se spusti u otvor. U jednom trenutku je visio na rukama. Mesto je bilo tamno, iako je odnekud dolazilo malo svetla. Razum mu je govorio da ispod njega mora biti poda, ali, dok je visio tamo, osećao se kao da se nalazi iznad provalije.
<BR>&nbsp;&nbsp;&nbsp;&nbsp;&nbsp;On se pusti i pade. Pao je nekih pola metra niže. Nešto u šta je udario sruši se s treskom. S vazduhom napola isteranim iz pluća, Frost čučnu na pod i načulji uši.
<BR>&nbsp;&nbsp;&nbsp;&nbsp;&nbsp;Napolju je sirena spasilačkih kola utihnula do jezive tišine. Neko je vikao, dubokim glasom, ali reči se nisu mogle razaznati. U samoj sobi nije bilo nikakvog zvuka.
<BR>&nbsp;&nbsp;&nbsp;&nbsp;&nbsp;Kako su mu se oči privikavale na tamu, on primeti tamnije oblike. Bledo svetlo je prodiralo u prostoriju - koja, shvatio je, nije jedna soba već obuhvata ceo drugi sprat - kroz visoke uske prozore okrenute ka ulici.
<BR>&nbsp;&nbsp;&nbsp;&nbsp;&nbsp;Video je da su oblici u sobi u stvari nameštaj, stolice naređane jedna na drugu, sanduci, stolovi. Skladište male prodavnice nameštaja.
<BR>&nbsp;&nbsp;&nbsp;&nbsp;&nbsp;Trebao bi da vrati poklopac na mesto, pomisli, jer ako ga tragači nađu, znaće kuda je otišao. Ali to bi moglo biti naporno, i potrajalo bi. Morao bi da nađe nešto na šta bi stao da dosegne otvor, pa da pokuša da vrati poklopac u prvobitni položaj, s velikim rizikom da, uza sav trud, ne uspe.
<BR>&nbsp;&nbsp;&nbsp;&nbsp;&nbsp;Nema toliko vremena, reče on sebi. Mora da pobegne odavde pre no što se potera proširi s uličice na glavnu ulicu.
<BR>&nbsp;&nbsp;&nbsp;&nbsp;&nbsp;On se zatetura po prostoriji, konačno nađe stepenice i siđe na donji sprat.
<BR>&nbsp;&nbsp;&nbsp;&nbsp;&nbsp;Ovde je svetlo koje je prodiralo kroz izloge bilo jače nego gore.
<BR>&nbsp;&nbsp;&nbsp;&nbsp;&nbsp;On priđe vratima, povuče kvaku noćne brave, podiže uobičajenu rezu i odškrinu vrata, posmatrajući ulicu kroz mutno staklo. Ulica se činila prazna.
<BR>&nbsp;&nbsp;&nbsp;&nbsp;&nbsp;Otvori vrata i stupi napolje, zatvori vrata ali ih ne zabravi. Možda će morati da se ponovo vrati u zgradu, i to brzo. Priljubivši se uza zid on brzo osmotri ulicu.
<BR>&nbsp;&nbsp;&nbsp;&nbsp;&nbsp;Nikog nije bilo.
<BR>&nbsp;&nbsp;&nbsp;&nbsp;&nbsp;Trkom pređe ulicu, dođe do ugla, obiđe ga i uspori do brzog hoda. Dva bloka dalje sreo je jednog šetača, ali čovek je prošao pored njega i ne pogledavši ga. Nekoliko kola se pojaviše, on se tada povuče u tamni dovratak, dok nisu prošla.
<BR>&nbsp;&nbsp;&nbsp;&nbsp;&nbsp;Posle pola sata pomisli da je uspeo, da je trenutno bezbedan.
<BR>&nbsp;&nbsp;&nbsp;&nbsp;&nbsp;Bezbedan, ali još jednom u begu.
<BR>&nbsp;&nbsp;&nbsp;&nbsp;&nbsp;Nije mogao, znao je, da se vrati u podrum. Eplton i njegovi ljudi verovatno znaju za to skrovište, sigurno su ga pratili dok su razvijali svoj plan protiv njega, spremali konačan udarac koji je trebalo da izbriše pretnju koju je predstavljao za Epltona i Lejna.
<BR>&nbsp;&nbsp;&nbsp;&nbsp;&nbsp;A kakva je to pretnja? upita se on. Šta je onaj papirić značio? I da li je zaista bio među papirićima koje je stavio u kovertu i dao En?
<BR>&nbsp;&nbsp;&nbsp;&nbsp;&nbsp;Razmišljajući o koverti i En, prožme ga panika. Ako Eplton zna, ili sumnja da ona ima papirić, En se nalazila u smrtnoj opasnosti. Kao što se, izgleda, svako čiji život dotakne njegov, nađe u smrtnoj opasnosti. Čovek iz restorana je počinio samo akt milosrđa prema neznancu i sada zbog toga leži mrtav, upucan samo zato što se pomislilo da njegova smrt može doprineti hvatanju i ubijanju čoveka kome je pomogao.
<BR>&nbsp;&nbsp;&nbsp;&nbsp;&nbsp;Eplton mora znati da je En razgovarala s njim. Najverovatnije je baš njeno pojavljivanje (možda ih je ubedila da on namerava nešto da preduzme) aktiviralo klopku, i njegovu kaznu.
<BR>&nbsp;&nbsp;&nbsp;&nbsp;&nbsp;Možda bi, pomisli on, trebalo da je nekako upozori. Ali kako? Telefonom, ali nije imao para za poziv. A to bi i onako bio glup potez, jer se njen telefon verovatno prisluškuje. A sama je pod prismotrom.
<BR>&nbsp;&nbsp;&nbsp;&nbsp;&nbsp;Ili stupiti u kontakt sa Čepmenom? Ali i to je bilo opasno - ne samo po njega već i po Čepmena i En. Jer Eplton verovatno zna da ga je Čepmen posetio, i neće mu trebati mnogo da poveže Čepmena sa En.
<BR>&nbsp;&nbsp;&nbsp;&nbsp;&nbsp;Najbolje što može uraditi, reče Frost sebi, jeste da se drži podalje od njih. Treba ih upozoriti, oboje, ali tim upozorenjem im može naneti više štete nego da nikad nisu saznali.
<BR>&nbsp;&nbsp;&nbsp;&nbsp;&nbsp;Papirić, pomisli on, da samo En nema taj papirić! Onda ne bi bila u opasnosti. Ali dati njoj taj papirić bio je jedini način da se obezbedi da on ne dopadne u ruke Epltonu i Lejnu. Jer dok su ga nosili u sudnicu i tetovirali, možda čak i dok je sud zasedao, njegova soba je, bez sumnje, pažljivo pretražena u pokušaju da se papirić nađe.
<BR>&nbsp;&nbsp;&nbsp;&nbsp;&nbsp;Šta li se uopšte nalazilo na tom papiriću? Jedan jedini red. Neki spisak, pisalo je. Ili dodati nešto spisku. Pokušao je da se seti tog jednog reda, ali nije mogao. Mozak mu je bio potpuno prazan kad bi pomislio na to.
<BR>&nbsp;&nbsp;&nbsp;&nbsp;&nbsp;To nije imalo smisla, reče on sebi. Spisak? Kakav spisak? Šta bi toliko važno moglo biti na spisku da bi zbog toga bio ne samo osramoćen već i proganjan?
<BR>&nbsp;&nbsp;&nbsp;&nbsp;&nbsp;Cela stvar je počela onom besmislenom nezgodom - omaškom kurira koji je stavio dokumenat na pogrešan, njegov sto. I njegovim stidom da vrati dokumenat Lejnu uz neizbežno ponovno objašnjavanje. Trebalo je, sad je shvatao, da bez obzira na neprijatnost vrati i papirić koji je ispao iz dokumenta. Ali papirić mu je delovao tako uobičajeno i nevažno da je, eto, odlučio da to ne uradi.
<BR>&nbsp;&nbsp;&nbsp;&nbsp;&nbsp;Od kakvih čudnih, sitnih postupaka, pomisli on, zavise sudbine ljudi.
<BR>&nbsp;&nbsp;&nbsp;&nbsp;&nbsp;On pređe u lakši ravnomeran korak, držeći se senki kad je to moguće. Bilo je najvažnije, znao je, da odmakne što dalje od uličice gde je čovek ubijen. Ali pre zore mora i da nađe mesto gde će se sakriti, rupu u kojoj će čučati tokom dana. A kad se noć ponovo spusti, moraće nastaviti dalje, da se još više udalji od gneva koji ga je pratio.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
