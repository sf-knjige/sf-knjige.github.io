<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Komarci i muve bili su užasni a nabijena zemlja kolske staze po kojoj je hodao tako usijana suncem da mu je pržila bosa stopala.
<BR>&nbsp;&nbsp;&nbsp;&nbsp;&nbsp;Kada je konačno bio naveo balvan dovoljno blizu obale da može nogama da dosegne dno, morao je prepešačiti pola milje, ili više, kroz gusto močvarno rastinje, da bi došao do puta. Pri tom je naišao na više žbunova koprive i, uprkos svim naporima da ih izbegne, bio ipak prisiljen da pređe preko mesta obraslih otrovnim bršljenom. Mesta ožarena koprivom još su ga pekla a plikovi od bršljena će se, bio je siguran, pojaviti sutra. Budućnost se nije činila ružičastom.
<BR>&nbsp;&nbsp;&nbsp;&nbsp;&nbsp;Prvih nekoliko milja se plašio da bi Skitnice mogle da pođu u lov na njega, ali kako dosad nije bilo ni traga od njih, bio je siguran da su s njim završili. Zabavili su se, a više im ništa nije trebalo. Uzeli su mu kola, odeću i sve što je posedovao, bacili su ga u reku, ludo uživajući, i to je bilo to. Oni nisu bili istinski surovi ljudi. Da su bili surovi, on verovatno sad ne bi bio ovde, stupao kolskom stazam, rukama terao komarce i muve, i borio se s nepodnošljivim svrabom od kopriva.
<BR>&nbsp;&nbsp;&nbsp;&nbsp;&nbsp;Došao je do rečice, premošćene starim kamenim mostom, čiji kamen se već mrvio i otpadao. Ispod njega rečica je tekla polako, samo nekoliko centimetara duboka, preko rečnog korita od crnog aluvijalnog blata.
<BR>&nbsp;&nbsp;&nbsp;&nbsp;&nbsp;Frost nastavi, pređe most, sve jednako stupajući travom obraslom stazom, mašući rukama da otera dosadne insekte što su se rojili svuda oko njega. Bilo je uzaludno. Kad rukom protrlja potiljak, vide da mu je dlan potpuno umrljan krvlju komaraca koji su se toliko zaneli da nisu ni pokušali da pobegnu.
<BR>&nbsp;&nbsp;&nbsp;&nbsp;&nbsp;Kako se veče približavalo, znao je, biće još gore. Kada dođe sumrak muve će nestati, ali komarci će se podići u rojevima, iz močvara i kaljuga. Ova nekolicina koja se sad gostila njime bila je samo mala prethodnica onih koji će doći sa sumrakom.
<BR>&nbsp;&nbsp;&nbsp;&nbsp;&nbsp;Ujutru će sav biti u ujedima, sa telom prepunim otrova. Verovatno će mu kapci biti toliko natečeni da neće moći ni da ih otvori. Upitao se da li komarci mogu ubiti čoveka.
<BR>&nbsp;&nbsp;&nbsp;&nbsp;&nbsp;Ako bi uspeo da založi vatru, dim bi ga zaštitio. Na peščanoj obali rečni vetar bi malo rasterao komarce. Ili da se popne na obronke i tamo nađe neki vetrovit brežuljak - izbegao bi, možda, najgori deo hordi koje će se podići iz močvara kad padne mrak.
<BR>&nbsp;&nbsp;&nbsp;&nbsp;&nbsp;Vatru nije mogao da založi. A zadrhtao je već od same pomisli na penjanje po obroncima i povratak do reke, kroz ono rastinje. To bi bilo teško a sigurno ima i otrovnih bršljena, možda čak i zvečarki, a možda i ne bi naišao na peščanu obalu. Jedina peščana obala može biti veoma daleko, a on nije neki plivač.
<BR>&nbsp;&nbsp;&nbsp;&nbsp;&nbsp;Shvati, međutim, da mora nešto da učini. Već je kasno popodne i nema mnogo vremena.
<BR>&nbsp;&nbsp;&nbsp;&nbsp;&nbsp;Zastao je na putu i zagledao se u obronke, prekrivene drvećem, žbunjem i korovom, sa stenama na vrhu.
<BR>&nbsp;&nbsp;&nbsp;&nbsp;&nbsp;Možda postoji drugi način, pomisli. Polako, ideja mu se uobliči u svesti. On se okrete, vrati do mosta i spusti do plitke rečice. Čučnu i zahvati šaku blata. Bilo je crno, lepljivo i zaudaralo je. Razmazao ga je po grudima. Razmazao ga je po rukama i ramenima. Nabacao je pune šake na leđa. Onda je, pažljivije, premazao njime lice. Blato se zalepilo za telo, i zaštitilo ga. Visoko zujanje komaraca još mu je dopiralo do ušiju, dok su mu se rojili pred očima, ali nisu sletali na blato razmazano po njegovom telu.
<BR>&nbsp;&nbsp;&nbsp;&nbsp;&nbsp;Nastavio je s razmazivanjem blata, prekrivajući njime telo što je bolje mogao. Činilo mu se da mu svežina blata, ili možda čak neki antiseptički sastojak u njemu, olakšava svrab i bol od ujeda komaraca i dodira otrovnog bršljena.
<BR>&nbsp;&nbsp;&nbsp;&nbsp;&nbsp;I evo ga ovde, pomisli, čuči, nag divljak na obali blatnjave rečice - daleko mu je gore nego na ulicama grada. Jer sad nije imao ništa, ama baš ništa. Ovde, skoro na kraju puta kojim je krenuo, ne znajući zašto, bio je konačno poražen. Ranije je pred sobom imao udaljeni tračak nade, sada više ni to. Nije se mogao razabrati u položaju u kom se našao. Nije imao ni opreme ni znanja da preživi.
<BR>&nbsp;&nbsp;&nbsp;&nbsp;&nbsp;Možda bi, sutra ujutro, trebalo da se vrati i pridruži grupi Skitnica - ako su još tamo i ako mu dozvole da im se pridruži. Nije takav život planirao, ali bar će mu dati pantalone, možda i par cipela. Biće hrane, možda i posla.
<BR>&nbsp;&nbsp;&nbsp;&nbsp;&nbsp;Ali najverovatnije bi ga, pomisli, oterali čim im se približi. Jer on je bio izgnanik i niko, čak ni Skitnice, ne sme ništa da ima s izgnanicima. Ipak, postojala je bar neznatna šansa da ih to neće preterano zanimati. Možda će ga pustiti da se priključi plemenu kao seoska luda, samo da bi ih zabavljao.
<BR>&nbsp;&nbsp;&nbsp;&nbsp;&nbsp;On zadrhta na tu pomisao: zar su ga sreća i ponos sasvim napustili pa pomišlja i na tako štogod.
<BR>&nbsp;&nbsp;&nbsp;&nbsp;&nbsp;Ili je možda kucnuo čas da načini onaj poslednji očajnički korak, da potraži najbližu osmatračku stanicu i prijavi se za smrt. I da se za pedeset, ili sto, ili hiljadu godina probudi isti kao što je sada. Tada bi mu, naravno, skinuli tetovaže, kada se probudi, i opet bi bio normalan čovek, ali to bi bilo sve. Dali bi mu odeću, stajao bi u redovima za hranu i ne bi imao ni trunke ponosa, želja i nade. Ali imao bi besmrtnost - Bože, da, imao bi besmrtnost!
<BR>&nbsp;&nbsp;&nbsp;&nbsp;&nbsp;On ustade i pođe malo uz rečicu, do mesta gde je video nekoliko žbunova prepunih kupina. Ubrao je i pojeo nekoliko šaka plodova, vratio se do mosta i ponovo seo. Lenjo je zahvatao crno blato sa dna rečice i lagano popravljao svoju oblogu.
<BR>&nbsp;&nbsp;&nbsp;&nbsp;&nbsp;Bio je svesta da sad ne može ništa da uradi. Sumrak se već spremao, komarci su se rojili u oblacima. Moraće da provede noć ovde, ujutru će doručkovati opet kupine, obnoviti oblogu od blata i onda krenuti da uradi šta već bude odlučio.
<BR>&nbsp;&nbsp;&nbsp;&nbsp;&nbsp;Mrak je pao i svici se upališe, poprskaše obronke i žbunje pejzaža sitnim tačkicama hladne zelene svetlosti. Mračnjak se oglasi svojom žalopojkom, drugi mu odgovori. Odnegde iz gustiša istrča rakun. Istok zasvetluca zlatnim svetlom i mesec, skoro pun, iskoči. Zujanje komaraca ispuni svaku naprslinu noći, nekolicina mu uđe u oči i uši, i on ih otera. Zadremao bi s vremena na vreme, i svaki put bi se probudio s uzvikom užasa, ponekad ne znajući gde se nalazi - bilo bi mu potrebno nekoliko dugih sekundi da se seti. Mala stvorenja noći izašla su i sad šuškala svuda oko njega, u travi i korovu. Zec doskakuta putem, zaustavi se na ivici i začuđeno pogleda dole, s onim dugačkim ušima povijenim unapred, u priliku što se šćućurila na obali rečice. U daljini nešto zalaja kratkim, visokim, uzbuđenim kevtajima, a jednom i mačka zavrišta sa strmih litica - zvuk od kog se Frostu sledila krv u žilama.
<BR>&nbsp;&nbsp;&nbsp;&nbsp;&nbsp;Zadremao bi i budio se, zadremao i opet se budio. I u trenucima buđenja njegov um se, težeći da se odvoji od stvarnosti, vraćao u prošlost: čoveku koji je ostavljao zavežljaje hrane pored kanti za đubre, Čepmenovoj poseti kada je živeo u podrumu, starom naboranom čoveku koji ga je pitao da li veruje u Boga i onom kratkom času, uz svetlosti sveća, s En Harison.
<BR>&nbsp;&nbsp;&nbsp;&nbsp;&nbsp;I zašto ga je, upitao se, taj čovek hranio, čovek koga nije poznavao, čovek s kojim nijednom nije razgovarao? Da li, pitao se, ima iole smisla u ovom životu kojim čovečanstvo živi? Da li uopšte može postojati neki viši cilj u tako besmislenom životu?
<BR>&nbsp;&nbsp;&nbsp;&nbsp;&nbsp;U jednome trenutku tokom te duge noći shvatio je šta mora da uradi, spoznao je, udaljeno i neodređeno, odgovornost kakva mu je dosad bila nepoznata. To mu nije došlo odjednom, već postepeno, poput lekcije koja se uči veoma polako i bolno.
<BR>&nbsp;&nbsp;&nbsp;&nbsp;&nbsp;Ne sme se vratiti u kamp Skitnica. Ne sme tražiti smrt. Dokle god je živ, mora težiti cilju, istina - nejasno ocrtanom. Krenuo je ka određenoj farmi, ne znajući zašto, i mora nastaviti dok ne dođe do nje. Učinilo mu se, naime, da nekako nije on jedini umešan u ovo besmisleno putovanje, već da su tu i En i Čepmen, i onaj čudak koji mu je postavljao sva ona pitanja, i čovek koji je poginuo u uličici - ili bar sećanje na njega. Pokušao je da unese nešto smisla u sve to i, iako ga nije otkrio, znao je da nije na njemu da unosi smisao u takve stvari. Na neki način, koji nije mogao pojmiti, on se jeste posvetio izvesnom zadatku, i mora nastaviti bez obzira na sve nedoumice.
<BR>&nbsp;&nbsp;&nbsp;&nbsp;&nbsp;Da li je moguće, pitao se, da je taj ludi nagon, koji ga je naterao da krene na ovo putovanje, proizvod neke vidovitosti što deluje izvan normalnog mentalnog procesa? Možda neka dodata ili specijalna funkcija uma, koja se aktivira samo pod stresom i u važnim prilikama.
<BR>&nbsp;&nbsp;&nbsp;&nbsp;&nbsp;Jutro je konačno došlo i on ode da nabere kupine. Onda se još jednom pedantno premaza blatom i krenu.
<BR>&nbsp;&nbsp;&nbsp;&nbsp;&nbsp;Još dvadesetak kilometara i doći će do ulaza u udolinu koja vodi od brda naniže; idući njome najzad će doći do farme. Pokušao je da se seti kako izgleda ulaz u udolinu, ali sve čega se setio bilo je da se blizu puta nalazi izvor, i da potok ledene, još nezagrejane suncem, vode iz brda teče kroz kanal ispod puta, do male bare blizu puta, prepune pahulja i gustog močvarnog rastinja. Moraće se osloniti na izvor i potok kao orijentire, shvatio je, jer se malo čega drugog sećao.
<BR>&nbsp;&nbsp;&nbsp;&nbsp;&nbsp;Svrab od bršljena je izgleda uminuo. Komarci i muve, osujećeni blatom, nisu mu pričinjavali muke.
<BR>&nbsp;&nbsp;&nbsp;&nbsp;&nbsp;Pešačio je, i dan je prolazio. Stomak mu je ljutito krčao; kad u jedan mah ugleda neke pečurke pored puta, zastade da ih bliže pogleda, prisećajući se onih dana kad je provodio leta na farmi i išao s dedom da skuplja pečurke. Ove su izgledale isto kao one koje su brali, ali nije mogao biti siguran. Glad i oprez su odmerili snage, oprez je napokon pobedio i on nastavi putem, ne dirnuvši ih.
<BR>&nbsp;&nbsp;&nbsp;&nbsp;&nbsp;Otoplilo je i vrane su graktale pored reke. Zaštićena visokim brdima, staza nije imala ni dašak povetarca. Frost se kretao kroz izmaglicu i zagušljiv nepokretan vazduh. Blato se osušilo i sad mu se ljuštilo sa tela ili klizilo niz prljave potočiće znoja. Ali i komaraca je bilo manje, i oni su se sklanjali od bleštećeg sunca u senke pored puta. Sunce je dostiglo zenit i počelo da se spušta ka zapadu. Veliki oblaci krenuli su nad zapadnim nebom i vazduh se umiri. Ništa se ne pomeraše, i nije bilo nikakvog zvuka. Nagoveštaj oluje, pomisli Frost setivši se svoje bake i njenog predviđanja vremena.
<BR>&nbsp;&nbsp;&nbsp;&nbsp;&nbsp;Sat ili više tražio je orijentire koje bi mogao prepoznati, zaustavljajući se svaki čas na vrhu brežuljka, da prouči zemljište ispred sebe. Ali put je vijugao kroz beskrajno zelenilo, skoro bez ičega što je razlikovalo jedan kilometar od drugoga.
<BR>&nbsp;&nbsp;&nbsp;&nbsp;&nbsp;Dan je proticao a oblaka na zapadu bilo je sve više. Konačno se i sunce izgubi iza njih a vazduh postade nešto svežiji.
<BR>&nbsp;&nbsp;&nbsp;&nbsp;&nbsp;Frost je grabio dalje, jedan korak pa drugi, pa još jedan - i tako u beskraj.
<BR>&nbsp;&nbsp;&nbsp;&nbsp;&nbsp;Odjednom začu zvuk tekuće vode. Zaustavi se i podiže glavu. Jeste, tu je bila udolina, rečica i sad već znana brda na desnoj strani, sa krunom od krečnjaka i kedrovima što su rasli na litici gotovo pod samim vrhom.
<BR>&nbsp;&nbsp;&nbsp;&nbsp;&nbsp;Mesto kao da je iskočilo iz prošlosti, i zračilo je prisnošću koju nije očekivao. Ali, uprkos toj prisnosti, bilo je i nečega čudnog.
<BR>&nbsp;&nbsp;&nbsp;&nbsp;&nbsp;Nešto je visilo na drvetu blizu izvora. Od puta do izvora ugažena je stazica a oštar miris, koji mu nije bio poznat, osećao se u vazduhu.
<BR>&nbsp;&nbsp;&nbsp;&nbsp;&nbsp;Frost oseti kako mu se telo kruti dok je stajao na putu, i osećaj opasnosti naježi mu kosu na glavi.
<BR>&nbsp;&nbsp;&nbsp;&nbsp;&nbsp;Sunce je sada već bilo potpuno zašlo za oblake, unutrašnjost šume je bila mračna i komarci su ponovo krenuli.
<BR>&nbsp;&nbsp;&nbsp;&nbsp;&nbsp;Stvar koja je visila na drvetu, vide on, bio je ranac, a miris, sad je znao, jedak smrad starog, vlažnog pepela. Neko je napravio logorsku vatru pored izvora i otišao, ostavivši ranac na drvetu. Da li su logoraši otišli zauvek ili će se vratiti, nije znao. Ali ranac je bio tu, i možda je u njemu bilo hrane.
<BR>&nbsp;&nbsp;&nbsp;&nbsp;&nbsp;Frost skrenu s puta i obazrivo pođe stazom. Onda izađe iz korova koji je oivičavao stazu i nađe se u malom izgaženom krugu kampa.
<BR>&nbsp;&nbsp;&nbsp;&nbsp;&nbsp;Tu vide čoveka. Ležao je na zemlji, postrance, s jednom nogom savijenom i podignutom skoro do trbuha a drugom ispruženom. Već s mesta na kom je stajao, Frost je mogao da vidi da je ispružena noga skoro dvaput veća no što bi trebalo da bude, zatežući materijal nogavice pantalona toliko da se ovaj gotovo sijao. Nogavica je bila podavijena tik iznad članka i tu se videlo naduveno meso, opako crveno i crno, nateklo preko ivice pantalona i cipela.
<BR>&nbsp;&nbsp;&nbsp;&nbsp;&nbsp;Mrtav, pomisli Frost. Mrtav. Koliko dugo ovde leži? To je baš čudno, spasilački helikopter odavno je morao da pokupi telo.
<BR>&nbsp;&nbsp;&nbsp;&nbsp;&nbsp;Frost krenu napred i nogom zakači granu koja je otpala s drveta. Grana, sa svojim polusuvim listovima, zašušta kad ju je nagazio.
<BR>&nbsp;&nbsp;&nbsp;&nbsp;&nbsp;Čovek na zemlji se tu malo pomeri, pokušavajući da se prevrne na leđa. Glava mu se okrenu da pogleda u pravcu zvuka; i lice mu je bilo naduvena maska. Očni kapci bili su natekli i zatvoreni. Usta se pomeriše, ali nije bilo zvuka. Usne su mu ispucale i krv iz tih pukotina slivala mu se na bradu. Usne se još jednom pomeriše i ovoga puta iz njih izađe jecaj.
<BR>&nbsp;&nbsp;&nbsp;&nbsp;&nbsp;Ugašena vatra bila je hrpica sivoga, pored nje ležalo je prevrnuto lonče.
<BR>&nbsp;&nbsp;&nbsp;&nbsp;&nbsp;Frost priđe vatri, uze lonče, otrča do izvora i vrati se s vodom.
<BR>&nbsp;&nbsp;&nbsp;&nbsp;&nbsp;Onda kleknu i pažljivo podiže čoveka, naslonivši ga na svoje telo. Prinese mu vodu ustima i čovek poče piti, halapljivo i isprekidano.
<BR>&nbsp;&nbsp;&nbsp;&nbsp;&nbsp;Frost skloni lonče i položi čoveka natrag na zemlju.
<BR>&nbsp;&nbsp;&nbsp;&nbsp;&nbsp;Duga grmljavina prolomi se dolinom i nastavi da odjekuje između brda. Frost podiže pogled. Crni oblaci su vrili na nebu. Oluja koja je pretila celoga popodneva, samo što nije započela.
<BR>&nbsp;&nbsp;&nbsp;&nbsp;&nbsp;Frost onda ustade, ode do drveta, skinu ranac i otvori ga. Par pantalona, košulja, neke čarape, nekoliko konzervi hrane i neke sitnice ispadoše iz njega. Štap za pecanje bio je naslonjen na drvo.
<BR>&nbsp;&nbsp;&nbsp;&nbsp;&nbsp;On se vrati kamperu i čovek mu mahnu rukama, slepo. On ga podiže, dade mu još malo vode i opet ga položi.
<BR>&nbsp;&nbsp;&nbsp;&nbsp;&nbsp;"Zmija", reče čovek. Zvuk je bio pola reč pola stenjanje.
<BR>&nbsp;&nbsp;&nbsp;&nbsp;&nbsp;Ponovo zagrme. Smračilo se.
<BR>&nbsp;&nbsp;&nbsp;&nbsp;&nbsp;Zmija, rekao je čovek. Zvečarka, možda. Na zemlji koja tone u divljinu, zvečarke bi trebalo da su u porastu.
<BR>&nbsp;&nbsp;&nbsp;&nbsp;&nbsp;"Moraću da te pomerim", reče on čoveku. Možda će te boleti, ali..."
<BR>&nbsp;&nbsp;&nbsp;&nbsp;&nbsp;Čovek ne odgovori.
<BR>&nbsp;&nbsp;&nbsp;&nbsp;&nbsp;Frost mu pogleda lice.
<BR>&nbsp;&nbsp;&nbsp;&nbsp;&nbsp;Izgledao je kao da spava. Možda je pao u komu. Ali najverovatnije je prelazio iz komatoznog u svesno stanje satima, možda danima.
<BR>&nbsp;&nbsp;&nbsp;&nbsp;&nbsp;Nema, reče Frost sebi, drugog rešenja. Moraće da odnese čoveka do farme, koja se nalazila na brdu, da ga stavi u zaklon, nekako ga smesti da mu bude udobno, da založi vatru i da mu nešto tople hrane. Oluja će početi svakoga trenutka, nije ga mogao ostaviti njenom besu.
<BR>&nbsp;&nbsp;&nbsp;&nbsp;&nbsp;Da bi to uspeo da uradi, trebaće mu cipele koje čovek nosi, a tu su i pantalone i košulja koje su ispale iz ranca. I nešto hrane: staviće jednu-dve konzerve u džepove. I šibice, nadao se da će biti šibica, ili makar upaljača. Moraće da ponese i lonče, da ga zaveže za pojas možda. Trebaće mu za podgrevanje hrane.
<BR>&nbsp;&nbsp;&nbsp;&nbsp;&nbsp;Tri kilometra, pomisli on. Najmanje tri kilometra, i to uzbrdo, po užasnom terenu.
<BR>&nbsp;&nbsp;&nbsp;&nbsp;&nbsp;Ali to se mora uraditi. U pitanju je bio čovekov život.
<BR>&nbsp;&nbsp;&nbsp;&nbsp;&nbsp;Čovek je mrmljao i mucao.
<BR>&nbsp;&nbsp;&nbsp;&nbsp;&nbsp;"Hoćeš još malo?" upita Frost.
<BR>&nbsp;&nbsp;&nbsp;&nbsp;&nbsp;Čovek kao da ga nije čuo.
<BR>&nbsp;&nbsp;&nbsp;&nbsp;&nbsp;"Žad", promrmlja on. "Žad - mnogo žada..."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
