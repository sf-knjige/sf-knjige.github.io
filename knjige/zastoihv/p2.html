<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Tokom noći neko je na zidu prljave crvene zgrade od cigala, preko puta ulice, nažvrljao slogan. Debelim linijama žute krede ispisano je:
<BR>
<BR>&nbsp;&nbsp;&nbsp;&nbsp;&nbsp;ZAŠTO IH VRAĆATI S NEBA?
<BR>
<BR>&nbsp;&nbsp;&nbsp;&nbsp;&nbsp;Denijel Frost je uparkirao svoj mali auto sa dva sedišta na jedno od slobodnih mesta na parkingu Centra večnost, i izašao; zastao je za trenutak, da baci pogled na grafit.
<BR>&nbsp;&nbsp;&nbsp;&nbsp;&nbsp;U zadnje vreme bilo ih je mnogo, i ispisivani su svuda; upitao se, pomalo dokono, šta li je to izazvalo poplavu grafita. Bez sumnje bi mu Markus Eplton odgovorio, da ga je pitao, ali je Eplton, šef sigurnosti Centra večnost, bio veoma zauzet čovek - tokom poslednjih nekoliko nedelja Frost ga je video samo jednom ili dvaput. Ali ako se zaista nešto neuobičajeno događalo, Markus će, bio je siguran, to moći da sredi. Nije bilo mnogo stvari, uverio se, koje su Markusu bile nepoznate.
<BR>&nbsp;&nbsp;&nbsp;&nbsp;&nbsp;Nadzornik parkinga došeta do njega i dodirnu kapu u znak pozdrava.
<BR>&nbsp;&nbsp;&nbsp;&nbsp;&nbsp;"Dobro jutro, gospodine Frost. Gust saobraćaj danas."
<BR>&nbsp;&nbsp;&nbsp;&nbsp;&nbsp;I zaista je bio gust. Saobraćajnice su bile prepune malih kola, skoro istovetnih onima koje je Frost uparkirao. Njihove plastične kupole su se presijavale na jutarnjem suncu a s mesta na kom je stajao mogao je čuti tiho električno pištanje mnogih motora.
<BR>&nbsp;&nbsp;&nbsp;&nbsp;&nbsp;"Saobraćaj je uvek gust", reče on. "To me podseti: molim te, pogledaj mi desni branik. Neka kola su prošla preblizu."
<BR>&nbsp;&nbsp;&nbsp;&nbsp;&nbsp;"Možda je njegov branik stradao", reče nadzornik, "ali neće škoditi da proverim. A šta je s izolacijom, gospodine Frost? Može da se smrzne, znate."
<BR>&nbsp;&nbsp;&nbsp;&nbsp;&nbsp;"Mislim da je u redu", reče Frost.
<BR>&nbsp;&nbsp;&nbsp;&nbsp;&nbsp;"Ipak ću i to proveriti. Neće dugo trajati. Nema smisla rizikovati."
<BR>&nbsp;&nbsp;&nbsp;&nbsp;&nbsp;"Valjda si u pravu", reče Frost. "I hvala, Tome."
<BR>&nbsp;&nbsp;&nbsp;&nbsp;&nbsp;"Moramo sarađivati", reče mu nadzornik. "Pomagati jedni drugima. Taj slogan mi mnogo znači. Pretpostavljam da ga je neko iz vašeg odeljenja sačinio."
<BR>&nbsp;&nbsp;&nbsp;&nbsp;&nbsp;"Tačno", reče Frost. "Pre neki mesec. To je jedan od naših krupnijih uspeha. Moto o učešću."
<BR>&nbsp;&nbsp;&nbsp;&nbsp;&nbsp;On uze torbu sa sedišta i stavi je pod mišku. Zavežljaj s ručkom, koji je nosio u njoj, pravio je ružnu izbočinu.
<BR>&nbsp;&nbsp;&nbsp;&nbsp;&nbsp;Stao je na pokretnu traku i krenuo ka jednom od nekoliko trgova izgrađenih oko neboderskog Centra večnost. I ovaj put je, kao što je uvek radio, a bez nekog posebnog razloga, zabacio glavu i zagledao se u milju visok zid moćne građevine. Ponekad, kada je duvala oluja, taj prizor su zaklanjali oblaci što su se kovitlali oko vrha; ali kada su jutra bila vedra, kao ovo, velika zgrada je stremila nagore, a poslednji spratovi gubili su se u plavetnilu neba. Čoveka bi hvatala vrtoglavica od samog poleda, a um nije prestajao da se divi moći ljudskih ruku.
<BR>&nbsp;&nbsp;&nbsp;&nbsp;&nbsp;On gotovo izgubi ravnotežu ali se u poslednjem trenutku ipak uspravi. Moraću prestati s ovim blesavim buljenjem u zgradu, reče on sebi, ili se makar uzdržati dok ne dođem na trg. Pokretna traka bila je samo metar izdignuta, ali se čovek, ako ne pazi, može gadno ugruvati. Možda čak i vrat slomiti. Po stoti put se zapitao zašto se neko ne seti da stavi zaštitnu ogradu.
<BR>&nbsp;&nbsp;&nbsp;&nbsp;&nbsp;Stigao je na trg i sa trake uronio u reku ljudi koji su se gurali ka zgradi. Privio je torbu uza se, i drugom rukom pokušao da zaštiti izbočinu koja je predstavljala njegov ručak. Iako, znao je, nije bilo mnogo nade da ga sačuva. Skoro redovno smrvila bi ga masa tela koja je ispunjavala trg i predvorje zgrade.
<BR>&nbsp;&nbsp;&nbsp;&nbsp;&nbsp;Možda bih, pomisli, danas mogao da preskočim mleko. Mogao bih da uz ručak popijem čašu vode, i to bi poslužilo. On pređe jezikom preko usana, koje su se odjednom osušile. A možda, reče sebi, postoji i neki drugi način da se uštedi novac. Zato što je zaista uživao u toj čaši mleka, i željno je svakoga dana iščekivao.
<BR>&nbsp;&nbsp;&nbsp;&nbsp;&nbsp;Mada, nema mesta dvoumljenjima. Morao je naći načina da skupi pare za popravku branika na kolima. To jeste bio nepredviđeni trošak, koji je ozbiljno remetio njegov budžet. A ako Tom utvrdi da je i izolacija neispravna, moraće i to da plati.
<BR>&nbsp;&nbsp;&nbsp;&nbsp;&nbsp;On zastenja, u sebi, dok je razmišljao o tome.
<BR>&nbsp;&nbsp;&nbsp;&nbsp;&nbsp;Iako, shvatao je, čovek ne sme da rizikuje - ne sa svim tim vozačima na drumu.
<BR>&nbsp;&nbsp;&nbsp;&nbsp;&nbsp;Nije smeo da rizikuje - nije smeo da rizikuje ni sa čim što bi moglo ugroziti ljudski život. Nema više izazivanja sudbine, nema više planinarenja, nema više putovanja letelicama - izuzev vožnje skoro potpuno automatizovanim helikopterima koji su se koristili u spasilačkim misijama - nema više auto trka, nema više divljačkih borilačkih sportova. Prevoz je obezbeđen onoliko koliko je to moguće, liftovi opremljeni neverovatnim bezbednosnim elementima, stepeništa su sa plastičnim rukohvatima a same stepenice od elastičnog materijala - urađeno je sve što se moglo uraditi da se nesreće preduprede i zaštiti ljudski život. Čak i sam vazduh, pomisli on, zaštićen je od zagađenja - izduvni gasovi iz fabrika se prečišćavaju i obnavljaju da bi se eliminisali štetni sastojci, kola više ne koriste fosilna goriva već trajne baterije koje pokreću električne motore.
<BR>&nbsp;&nbsp;&nbsp;&nbsp;&nbsp;Čovek je morao da živi ovaj prvi život što je mogao duže. To mu je bila jedina prilika da sačuva ušteđevinu za drugi život. A kad je celo društvo usmereno samo na to da produži životni vek ljudi, ne sme se dozvoliti da ga nebriga ili tvrdičluk (kao što je negodovanje oko cene izolacije ili popravke branika) liši godina u kojima treba da spremi kapital koji će mu biti potreban u narednom životu.
<BR>&nbsp;&nbsp;&nbsp;&nbsp;&nbsp;On se tada seti da je za ovo jutro zakazan sastanak i da će morati da sat vremena sluša B.Dž.-a koji će govoriti o gomili stvari koje svako mora da zna. A kad B.Dž. završi, šefovi raznih odeljenja i projektnih grupa izložiće probleme koje bi mogli da reše bez ičije pomoći, a ih izložiće ih zato da pokažu koliko su zauzeti, odani poslu i pametni. To je čist gubitak vremena, govorio je Frost sebi, ali nije bilo načina da se sve izbegne. Svake nedelje, već nekoliko godina, otkako je postao šef odeljenja za odnose s javnošću, ulazio je, sa svima ostalima, sedao za sto i besneo pri pomisli na sav nedovršen posao koji ga čeka u kancelariji.
<BR>&nbsp;&nbsp;&nbsp;&nbsp;&nbsp;Markus Eplton, pomisli on, jedini među njima ima muda. Markus je odbijao da prisustvuje tim sastancima, i niko ništa nije preduzimao. A obezbeđenje se unekoliko i razlikovalo od ostalih odeljenja. Da bi funkcionisalo, morala mu je biti data veća sloboda nego ostalim ljudima iz Centra večnost.
<BR>&nbsp;&nbsp;&nbsp;&nbsp;&nbsp;Bilo je dana, prisećao se, kada je dolazio u iskušenje da i sam iznese neke svoje probleme, na sastanku. Ali nikad to nije uradio, i sad mu je bilo drago zbog toga. Svi predlozi i saveti pokazali su se potpuno beskorisnima. Iako to ne bi sprečilo ljude iz drugih odeljenja da posle sebi pripišu brojne zasluge.
<BR>&nbsp;&nbsp;&nbsp;&nbsp;&nbsp;Treba raditi svoj posao, rekao je sebi kao i mnogo puta dosad, držati usta zatvorena i stavljati na stranu svaki novčić koga se dokopaš.
<BR>&nbsp;&nbsp;&nbsp;&nbsp;&nbsp;Razmišljajući o svom poslu upita se ko je smislio parolu naškrabanu na zidu. Prvi put ju je video a bila je najupečatljivija od svih; mogao je i uposliti čoveka koji ju je smislio. Mada bi to bio gubitak vremena, znao je - taj pokušaj da nađe čoveka i ponudi mu posao. Slogan je bez sumnje delo nekoga od Svetih, a svi Sveti su uobražena gomila.
<BR>&nbsp;&nbsp;&nbsp;&nbsp;&nbsp;Nije mogao da shvati šta su hteli da postignu tim stalnim suprotstavljanjem Centru večnost. Centar večnost nije bio protiv religije, protiv bilo čije vere. U osnovi je imao naučni pristup biološkom programu dalekosežnih posledica.
<BR>&nbsp;&nbsp;&nbsp;&nbsp;&nbsp;Probio se stepenicama do ulaza i stupio u predvorje. Krenuo je nadesno, napredovao lagano, korak po korak, ka kiosku za razbibrigu, koji je bio priklešten između automata s cigaretama, s jedne strane, i automata za prodaju droge, s druge.
<BR>&nbsp;&nbsp;&nbsp;&nbsp;&nbsp;Ispred automata s drogama bila je gužva. Ljudi su tu svraćali, idući na posao, da uzmu svoje bajne pilule - halucinogene - koje će im prirediti nekoliko prijatnih časova te večeri. Frost ih nikad nije koristio, niti je nameravao da počne - one su, smatrao je, mamipara, a nikad i nije osetio potrebu za njima.
<BR>&nbsp;&nbsp;&nbsp;&nbsp;&nbsp;Pretpostavljao je da je mnogo onih koji smatraju da su im potrebne - kao neka vrsta zamene za uzbuđenja i avanture pređašnjih dana, kada se čovek gotovo svakodnevno suočavao sa smrću, koja je predstavljala konačni kraj. Mislili su, može biti, da je današnji život tmuran, da mu nedostaje boja, i da je cilj kome moraju težiti - cilj mučan i nemilosrdan. A ima takvih ljudi, ljudi koji s vremena na vreme prosto smetnu s uma uzvišenu svrhu svoga postojanja u ovom životu, koji izgube iz vida činjenicu da je ovo samo niz godina priprema za večnost što će doći.
<BR>&nbsp;&nbsp;&nbsp;&nbsp;&nbsp;Prošao je kroz gomilu i došao do kioska pred kojim nije bilo mnogo mušterija.
<BR>&nbsp;&nbsp;&nbsp;&nbsp;&nbsp;Čarli, vlasnik kioska, stajao je iza tezge; kad je opazio Frosta kako se približava, otvorio je kofer i izvadio otuda plastični omot u kome su bile poređane marke.
<BR>&nbsp;&nbsp;&nbsp;&nbsp;&nbsp;"Dobro jutro, gospodine Frost", reče on. "Imam nešto za vas. Sačuvao sam ih baš za vas."
<BR>&nbsp;&nbsp;&nbsp;&nbsp;&nbsp;"Opet švajcarske, vidim", reče Frost.
<BR>&nbsp;&nbsp;&nbsp;&nbsp;&nbsp;"Izvrsne marke", reče Čarli. "Radujem se što ih baš vi kupujete. Od sada pa za sto godina biće vam drago što ste ih kupili. Dobro, kvalitetno izdanje, izbacila ih je zemlja u plavo išrafiranoj zagradi."
<BR>&nbsp;&nbsp;&nbsp;&nbsp;&nbsp;Frost pogleda u donji desni ugao omota. Broj 1.30 bio je ispisan olovkom.
<BR>&nbsp;&nbsp;&nbsp;&nbsp;&nbsp;"Današnja cena", reče Čarli, "iznosi 1.85."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
