<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Vetar je tokom noći ponovo oborio krst.
<BR>&nbsp;&nbsp;&nbsp;&nbsp;&nbsp;Problem je, mislio je Ogden Rasel dok je sedeo i trljao oči da se otarasi krmelja koji su se stvrdnuli dok je spavao, što je pesak jadna podloga za krst. Možda bi, ako bi mogao da ih nađe, nekoliko krupnijih kamenova uz podnožje mogli da ga održe uspravnim kad krene rečni vetar.
<BR>&nbsp;&nbsp;&nbsp;&nbsp;&nbsp;Moraće nešto da učini: nije ni podesno ni ispravno da krst pada čim i najblaži vetrić dune. To se, rekao je sam sebi, ne slaže sa njegovom verom, ni s ciljem.
<BR>&nbsp;&nbsp;&nbsp;&nbsp;&nbsp;Upitao se, dok je sedeo tako na pesku a jutarnji mu kikot reke odzvanjao u ušima, da li je bilo mudro odabrati ovo ostrvce kao mesto za osamu. Bio je sam, nesumnjivo, ali to je bilo sve. Ono što mu je zaista nedostajalo, bila je udobnost. Iako udobnost, podsetio je sebe strogo, nije bila stvar koju je tražio. Udobnosti je bilo tamo odakle je došao, u svetu koga se odrekao, i mogao ju je zadržati jednostavno ostajući tamo. Ali on se lišio udobnosti, kao i mnogih drugih stvari, u ovoj potrazi za nečim značajnijim, što je osećao ali još nije mogao da shvati.
<BR>&nbsp;&nbsp;&nbsp;&nbsp;&nbsp;Iako sam pokušavao, pomisli on. Bože, koliko li sam pokušavao!
<BR>&nbsp;&nbsp;&nbsp;&nbsp;&nbsp;On ustade i pažljivo se protegli: činilo mu se da ga boli svaka koščica i svaki mišić. To je spavanje na otvorenom, pomisli - izložen vetru i vlazi reke a da nema ni ćebe da se ogrne. A ni na sebi skoro ništa nije imao; u stvari, jedina stvar koju je nosio bile su stare pantalone, odsečene ispod kolena.
<BR>&nbsp;&nbsp;&nbsp;&nbsp;&nbsp;Pošto se istegao, zapita se da li da krst namesti pre jutarnje molitve, ili će molitva biti jednako prihvatljiva i bez uspravnog krsta. Jer, reče on sebi, krsta će biti, položenog krsta, a vrednost sigurno leži u simbolu a ne u položaju.
<BR>&nbsp;&nbsp;&nbsp;&nbsp;&nbsp;Stojeći tamo rvao se sa svojom savešću i pokušao da prodre u dušu i nedokučivu zagonetku onoga područja koje se prostiralo iza njegove duše, koje je i dalje odolevalo svakoj logici. Još uvek nije bilo otkrovenja i nije bilo odgovora, kao što ga nikad i nije bilo. Ovoga jutra stvari su stajale gore nego ikad. Sve o čemu je mogao da razmišlja bile su opekotine od sunca po celom telu, kolena oderana od klečanja u pesku, glad u stomaku, a sve vreme se pitao nije li se neka riba uhvatila u mrežu koju je postavio prošle noći.
<BR>&nbsp;&nbsp;&nbsp;&nbsp;&nbsp;Ako dosad nije našao odgovor, reče on sebi, posle meseci čekanja, traženja toga odgovora, možda odgovora i nema, možda je ovaj put kojim se uputio pogrešan. Možda lupa na vrata prazne sobe; možda priziva stvorenje koje ne postoji niti je ikad postojalo, ili ga oslovljava imenom koje ne prepoznaje.
<BR>&nbsp;&nbsp;&nbsp;&nbsp;&nbsp;Mada, pomisli, ime i nije važno. Ime je bilo samo oblik, okvir unutar kojega čovek može delovati. Zaista, podseti se, ono što je tražio, bilo je krajnje jednostavno - razumevanje i vera, dubina vere i snaga razumevanja koju su posedovali drevni ljudi. Morala je postojati neka osnova za verovanje da tako nešto postoji, i da se može naći. Čovečanstvo, u celini gledano, nije moglo toliko da pogreši. Religija, bilo koje vrste, mora biti nešto više od puke čovekove želje da popuni prazninu u sopstvenom srcu. I stari neandertalci su polagali svoje mrtve tako da, kad ustanu u sledećem životu, prvo ugledaju sunce kako se pomalja; stavljali su u grob malo gline kao simbol narednog života, i ostavljali su mrtvima njihovo oružje i odeću koje će im biti potrebna.
<BR>&nbsp;&nbsp;&nbsp;&nbsp;&nbsp;Morao je da sazna! Morao se prisiliti da sazna! I saznaće, onda kada se nauči da dosegne duboko skrivenu prirodu postojanja. Negde u tom mističnom jezeru naći će istinu.
<BR>&nbsp;&nbsp;&nbsp;&nbsp;&nbsp;Mora biti nečega višega u životu, mislio je, osim bivstvovanja na Zemlji, bez obzira koliko on trajao. Mora da postoji neka druga večnost, negde iza probuđenog, obnovljenog i besmrtnog mesa.
<BR>&nbsp;&nbsp;&nbsp;&nbsp;&nbsp;Od ovoga dana - on menja svoj zavet. Provodiće više vremena na kolenima, tražiće dublje, i odbaciće sve, usredsrediće se samo na potrage za koju se opredelio. Negde u budućnosti mora ležati čas i minut otkrovenja, spoznavanja vere, mada niko nije mogao reći kad će taj čas kucnuti. Možda je i blizu.
<BR>&nbsp;&nbsp;&nbsp;&nbsp;&nbsp;Za ovo će mu biti potrebna sva snaga, pa će prvo doručkovati, pre jutarnje molitve, i onda tako osnažen krenuće, s obnovljenim žarom, u svoju potragu za istinom.
<BR>&nbsp;&nbsp;&nbsp;&nbsp;&nbsp;Krenuo je duž obale ka vrbacima gde je bio privezao mreže, i izvukao ih. Lako su izašle - prazne.
<BR>&nbsp;&nbsp;&nbsp;&nbsp;&nbsp;Dok je gledao prazne kuke, glad mu je još jače stegla stomak. Znači - opet rečne školjke. Zagrcnuo se od pomisli na njih.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
