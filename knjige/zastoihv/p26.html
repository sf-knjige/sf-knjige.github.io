<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Frost je doneo odluku; da bi je sproveo, ukrao je automobil.
<BR>&nbsp;&nbsp;&nbsp;&nbsp;&nbsp;Krađa nije bila laka. Morao je da nađe kola u kojima je zaboravni vlasnik ostavio ključ. Znao je, odnekud, da se pomoću žica motor može pokrenuti i bez ključa, ali nije imao pojma kako to da uradi. Pored toga, imao je neobjašnjiv strah od struje i stoga i od petljanja sa žicama.
<BR>&nbsp;&nbsp;&nbsp;&nbsp;&nbsp;Četvrte noći svoje potrage, našao je kola parkirana iza samoposluge, sa ključem unutra. Pregledao je okolinu da bi bio siguran da nema nikog ko bi podigao uzbunu kada on uzme kola. Verovatno, razmišljao je, kola pripadaju nekom ko radi u samoposluzi do kasno uveče. Na zadnjem delu zgrade bilo je nekoliko osvetljenih prozora, ali bili su previsoki da vidi ko se iza njih nalazi.
<BR>&nbsp;&nbsp;&nbsp;&nbsp;&nbsp;Seo je na vozačko mesto i uključio motor. Zaustavivši dah izvezao se s parkirališta i preko rampe krenuo ka ulici. Tek kad je prošao desetak blokova, ponovo je počeo normalno da diše.
<BR>&nbsp;&nbsp;&nbsp;&nbsp;&nbsp;Pola sata kasnije zaustavio je kola, pretražio vozački pribor i našao mali šrafciger. Oko milju dalje, u stambenoj četvrti gde su veliki brestovi zamračivali ulicu, parkirao se iza nekih drugih kola. Radeći bez svetla i po dodiru, zamenio je, najtiše što je mogao, registarske tablice kola koja je ukrao i onih parkiranih na ulici.
<BR>&nbsp;&nbsp;&nbsp;&nbsp;&nbsp;Kad krenu dalje, reče sebi da je zamena tablica bila samo gubljenje vremena, jer će za nekoliko sati neko prijaviti da su kola ukradena, a zamena tablica će mu možda dati nešto veću šansu da ostane neotkriven.
<BR>&nbsp;&nbsp;&nbsp;&nbsp;&nbsp;Ovde, na zapadnoj ivici grada, nije bilo mnogo saobraćaja. Iz noći u noć, dok je tražio kola koja bi mogao ukrasti, polako se kretao ka zapadu, idući ka ivici grada i Divljini iza nje. Tamo će lakše moći da se sakrije, pomislio je još prve noći, dok je bežao iz uličice. Stanovništvo Divljine bilo je raštrkano a ogromne površine nekadašnjih oranica zarasle su u gustiš. Uz to, neki uporni glasić u zadnjem delu njegovog uma govorio mu je da Eplton neće posumnjati da je napustio grad.
<BR>&nbsp;&nbsp;&nbsp;&nbsp;&nbsp;Biće problema, znao je, van grada. Hrana, na primer. Ali bio je uveren, ne baš osnovano, da će se snaći. Sezona voća i bobica se približavala a mogao je i hvatati ribu, ili možda napraviti zamke za manje životinje. Zahvaljujući En bio je bar delimično opremljen za to. Nagurao je u džep - sa svešću da svakog trenutka može doći u situaciju da mora napustiti svoj podrum - stvarčice koje mu je poslala: udice i najlone za pecanje, džepni upaljač sa posudicom za gorivo i dodatnim kremenima i fitiljima, teški džepni nož, male makaze, četku, otvarač za konzerve (koji mu sigurno neće zatrebati u Divljini) i mali medicinski pribor. Bio je siguran da će se snaći s ovim, iako nije imao pojma kako.
<BR>&nbsp;&nbsp;&nbsp;&nbsp;&nbsp;Nije dopustio da ga previše zabrinu problemi te vrste. Sve svoje snage je sada usmerio na to da izađe iz grada, da nađe mesto gde neće morati stalno da se saginje ili čuči u strahu da će ga neko videti i prijaviti kao sumnjivo lice.
<BR>&nbsp;&nbsp;&nbsp;&nbsp;&nbsp;Ideja da pobegne u Divljinu pala mu je na um prve noći bekstva. Tek kasnije je odlučio da će otići dalje na zapad nego što je to prvobitno planirao - vratiće se na staru farmu na kojoj je u detinjstvu provodio raspuste. Borio se protiv te odluke, jer mu je razum govorio da je to glupost, ali ga je sve vreme neki dublji, snažniji deo njega nagonio da odluči protiv na izgled boljeg puta.
<BR>&nbsp;&nbsp;&nbsp;&nbsp;&nbsp;Tokom dana, dok je ležao šćućuren u svojim skrovištima, pokušao je da otkrije razlog te želje koja ga je terala da poseti mesto iz detinjstva. Da li je to, možda, bila potreba da se identifikuje s nečim? Da li je to bila neprepoznata ali očajnička potreba da stane na poznato tle, da kaže: ovo je mesto koje poznajem i ono poznaje mene, i mi pripadamo jedno drugom - traganje za korenima, ma kako plitki oni bili?
<BR>&nbsp;&nbsp;&nbsp;&nbsp;&nbsp;Nije znao. Nije mogao da zna. Samo je bio svestan da ga nešto jače od razuma vodi ka toj staroj napuštenoj farmi.
<BR>&nbsp;&nbsp;&nbsp;&nbsp;&nbsp;I sada je, konačno, bio na putu.
<BR>&nbsp;&nbsp;&nbsp;&nbsp;&nbsp;Mogao je ići brže da je krenuo jednim od velikih autoputeva koji su polazili iz grada u svim pravcima. Ali njih je izbegavao, nije uspeo da prisili sebe da pođe jednim od njih. Sakrivao se predugo da bi se sada izložio saobraćaju koji će tamo zateći.
<BR>&nbsp;&nbsp;&nbsp;&nbsp;&nbsp;Nije imao ni mapu ni ideju kuda ide. Samo je znao da ide ka zapadu. Mesec je klizio zapadnim nebom kada je ukrao kola, i sad je pratio mesec.
<BR>&nbsp;&nbsp;&nbsp;&nbsp;&nbsp;Sat ili više vozio je kroz stambene četvrti, ispresecane malim tržnim centrima. Sada je počinjao da nailazi na velike prazne površine između malih naselja. Našao je put, ne ulicu, već put, uzak i ispucan, i pošao njime.
<BR>&nbsp;&nbsp;&nbsp;&nbsp;&nbsp;Put se suzio na nešto više od staze, onda je beton prestao i staza je bila prekrivena dubokom i teškom prašinom. Kuće su postajale sve ređe, a onda su skoro potpuno nestale. Veliko drveće je zaklanjalo nebo.
<BR>&nbsp;&nbsp;&nbsp;&nbsp;&nbsp;Na vrhu visokog i golog uzvišenja kojim je put išao, uz mnogo zavijanja i skretanja, konačno je zaustavio kola i izašao, okrenuvši se da pogleda gde se nalazi.
<BR>&nbsp;&nbsp;&nbsp;&nbsp;&nbsp;Iza njega, prema istoku, severu i jugu, dokle god je dopirao pogled, protezala su se svetla grada koji je napustio. Ispred njega je bio mrak, bez ijednog tračka svetla.
<BR>&nbsp;&nbsp;&nbsp;&nbsp;&nbsp;Stajao je na uzvišenju i duboko uvlačio vazduh u pluća, vazduh koji je imao svežinu i hladnoću prostrane zemlje. Osetio je miris borova i prašine - konačno je uspeo. Grad je bio iza njega.
<BR>&nbsp;&nbsp;&nbsp;&nbsp;&nbsp;Vratio se u kola i nastavio. Put nije postao ništa bolji i nije mogao brzo da vozi, ali još uvek je bio put, i vodio je na zapad.
<BR>&nbsp;&nbsp;&nbsp;&nbsp;&nbsp;U zoru je sišao s puta, truckajuće se prešao jarak pored puta i staro polje obraslo korovom i šibljikama, i parkirao se među hrastovima na kraju polja.
<BR>&nbsp;&nbsp;&nbsp;&nbsp;&nbsp;Izašao je iz kola i protegao se; stomak mu je krčao od gladi, ali ovoga jutra, rekao je on sebi, prvi put posle mnogo nedelja neće morati da traži rupu za sakrivanje.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
