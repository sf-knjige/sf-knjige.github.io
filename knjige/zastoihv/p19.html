<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Bledo svetlo na istoku nagoveštavalo je blizinu zore.
<BR>&nbsp;&nbsp;&nbsp;&nbsp;&nbsp;Denijel Frost je nesigurno stajao na ulici, još uvek potresen onim što se desilo u sudnici, još uvek pod uticajem droge, koja je polako iščezavala, prepun čudne mešavine očaja, besa, straha i sažaljenja prema samome sebi.
<BR>&nbsp;&nbsp;&nbsp;&nbsp;&nbsp;Ovde je bilo nečega strašno pogrešnog, znao je - ne samo u činjenici da je osuđen na ono na šta su mu oni rekli da je osuđen, već i u tome da je suđenje održano usred noći, i u tome da su bili prisutni samo sudija i pripravnik. Ako su oni zaista bili sudija i pripravnik.
<BR>&nbsp;&nbsp;&nbsp;&nbsp;&nbsp;Namešteno suđenje, pomisli on. Duga ruka Markusa Epltona pružila se prema njemu. I to očajnički. Mora biti, reče on sebi, nečega u onome papiru, što Markus mora po svaku cenu da sakrije.
<BR>&nbsp;&nbsp;&nbsp;&nbsp;&nbsp;Ali sad nije mogao - ako je ikad uopšte mogao - ništa da uradi u vezi s tim. Niko ga ne bi slušao. Niko se ne bi usudio da razgovara s njim. Nema prava na žalbu, reklo je avetinjsko lice. To je bilo tačno: nije postojao način da se podnese žalba.
<BR>&nbsp;&nbsp;&nbsp;&nbsp;&nbsp;Neću da stavljam glavu na panj, rekao je En Harison.
<BR>&nbsp;&nbsp;&nbsp;&nbsp;&nbsp;"En Harison", reče on šapatom.
<BR>&nbsp;&nbsp;&nbsp;&nbsp;&nbsp;Bože, zaboravio je na En Harison.
<BR>&nbsp;&nbsp;&nbsp;&nbsp;&nbsp;Da li je ona bila oroz, da li je njen dolazak prouzrokovao sve ovo?
<BR>&nbsp;&nbsp;&nbsp;&nbsp;&nbsp;I da li ju je spomenuo? Da li je rekao da sad ona ima papirić - ako ga stvarno ima?
<BR>&nbsp;&nbsp;&nbsp;&nbsp;&nbsp;Ako su ga saslušavali pod drogom, bez sumnje je ispričao sve o njoj. Ali činilo mu se nemogućim da su ga zaista tako saslušavali, jer da su to uradili (i da je sud bio pravi sud), ne bi bio osuđen.
<BR>&nbsp;&nbsp;&nbsp;&nbsp;&nbsp;Stajao je drhteći u noći, pred samu zoru, dok su pitanja, sumnje i nedoumice nastavljali da urlaju njegovim mozgom.
<BR>&nbsp;&nbsp;&nbsp;&nbsp;&nbsp;Nije više pripadnik ljudske rase.
<BR>&nbsp;&nbsp;&nbsp;&nbsp;&nbsp;Nije više ništa.
<BR>&nbsp;&nbsp;&nbsp;&nbsp;&nbsp;Samo gomila protoplazme, izbačena na ulicu, bez imovine i bez nade.
<BR>&nbsp;&nbsp;&nbsp;&nbsp;&nbsp;Sa jednim jedinim preostalim pravom - pravom da umre.
<BR>&nbsp;&nbsp;&nbsp;&nbsp;&nbsp;A to je, naravno, Markus Eplton i predvideo.
<BR>&nbsp;&nbsp;&nbsp;&nbsp;&nbsp;Na to je i računao - da će se, lišen svih ostalih prava, čovek okrenuti onome jedinome koje mu je preostalo.
<BR>&nbsp;&nbsp;&nbsp;&nbsp;&nbsp;"Neću to uraditi, Markuse", reče Denijel Frost; govorio je sebi, noći, svetu - i Markusu Epltonu.
<BR>&nbsp;&nbsp;&nbsp;&nbsp;&nbsp;On pođe, s mesta na kom je stajao, niz ulicu, jer je morao da pobegne, morao je da nađe skrovište pre jutra. Skrovište od podsmeha, besa i bezdušne surovosti, s kojima će se susresti ako ga neko primeti. Mora se ne samo sakriti od sveta, već se urotiti protiv njega. Jer on ovome svetu više nije pripadao, bio mu je neprijatelj. Sve će biti upereno protiv njega a jedinu zaštitu pružaće mu mračna i skrovita mesta. Shodno tome, on je bio jedini svoj zaštitnik, pošto se više nije mogao pozivati ni na kakav zakon niti pravo.
<BR>&nbsp;&nbsp;&nbsp;&nbsp;&nbsp;U njemu je rastao hladan, čvrst čvor besa i surovosti, koji je izbrisao sve samosažaljenje koje je bilo ostalo. Čvor hladnog, čvrstog besa zbog toga što se uopšte dozvoljavaju stvari koje su njemu učinjene. To nije bilo civilizovano. Ali ko je i tvrdio da je ljudska rasa civilizovana? Mogla je da pretura po kosmosu, da traži planete nalik Zemlji, mogla je da otvara poklopac vremena, mogla je da porazi smrt i ide ka besmrtnosti, ali još nije bila odmakla od plemenskog načina života.
<BR>&nbsp;&nbsp;&nbsp;&nbsp;&nbsp;Morao je postojati način da se porazi ovo opako pleme, morao je postojati način da izravna račune s Markusom Epltonom; a ako je postojao, on će ga naći, i bez milosti upotrebiti.
<BR>&nbsp;&nbsp;&nbsp;&nbsp;&nbsp;Ali ne sada.
<BR>&nbsp;&nbsp;&nbsp;&nbsp;&nbsp;Sad mora da se sakrije.
<BR>&nbsp;&nbsp;&nbsp;&nbsp;&nbsp;Biće mu dobro, znao je, u trenutku iskrenosti sa samim sobom, sve dok može da se drži za taj čvor gneva što mu se vrpolji u stomaku. Jedina stvar koju ne može sebi dozvoliti jeste kenjkavo samosažaljenje.
<BR>&nbsp;&nbsp;&nbsp;&nbsp;&nbsp;Stigao je do raskrsnice i zastao razmišljajući kuda da krene. Izdaleka, s neke druge ulice, začu se tiho zujanje električnog motora - taksija možda.
<BR>&nbsp;&nbsp;&nbsp;&nbsp;&nbsp;Ka reci, pomisli on, tamo će biti najlakše naći mesto gde se čovek može sakriti, možda i malo odspavati, ako uspe da zaspi. A posle toga, reče on sebi, doći će problem nalaženja hrane.
<BR>&nbsp;&nbsp;&nbsp;&nbsp;&nbsp;On zadrhta pri pomisli na to. Da li će ovako izgledati njegov život od ovog trenutka: traganje za mestom gde se može sakriti i odmoriti, beskrajni lov za hranom? Uskoro, kada dođe zima, moraće da se uputi na jug, lutajući (noću, kad se može provući neopažen) kroz velike komplekse obalskih gradova, koji su u stvari bili samo jedan ogroman grad.
<BR>&nbsp;&nbsp;&nbsp;&nbsp;&nbsp;Svetlo na istoku jačalo je iz časa u čas, i morao je da krene. Ali osećao je čudnu odbojnost prema pomisli da krene ka reci. Nije se još nalazio u bekstvu, i nije ni želeo da beži - sem tetovaža na licu nije imao ni razloga da beži. A čim napravi prvi korak ka reci, naći će se u bekstvu, a plašio se tog bekstva, činilo mu se da se, kad jednom počne s tim, više neće moći zaustaviti.
<BR>&nbsp;&nbsp;&nbsp;&nbsp;&nbsp;Stajao je zagledan u praznu ulicu. Možda ima neko drugo rešenje, pomisli. Možda ne bi trebalo ni da pokušava da se sakriva. Mora postojati neko mesto na kome bi mogao zatražiti pravdu; ali, čak i dok je razmišljao o tome, znao je odgovor: dobio je svoju pravdu.
<BR>&nbsp;&nbsp;&nbsp;&nbsp;&nbsp;Bilo je smešno i pomišljati na to, znao je. Nije imao nikakve šanse. Ne bi ga saslušali. Njegov položaj i zločin bio je ocrtan na njegovom licu, i svako je mogao da ga vidi. I nije imao nikakva prava.
<BR>&nbsp;&nbsp;&nbsp;&nbsp;&nbsp;Iscrpljeno, on se okrete ka reci. Ako mora da beži, bolje da počne pre nego što bude prekasno.
<BR>&nbsp;&nbsp;&nbsp;&nbsp;&nbsp;Jedan glas tada reče: "Danijele Frost."
<BR>&nbsp;&nbsp;&nbsp;&nbsp;&nbsp;On se osvrnu.
<BR>&nbsp;&nbsp;&nbsp;&nbsp;&nbsp;Čovek koji je očigledno stajao u senci zgrade na uglu, iskorači na trotoar - pogrbljena, izobličena figura s velikom spljoštenom kapom na glavi i s koncima koji su mu visili iz rukava.
<BR>&nbsp;&nbsp;&nbsp;&nbsp;&nbsp;"Ne", reče Frost, nesigurno. "Ne..."
<BR>&nbsp;&nbsp;&nbsp;&nbsp;&nbsp;"Sve je u redu, gospodine Frost. Treba da pođete sa mnom."
<BR>&nbsp;&nbsp;&nbsp;&nbsp;&nbsp;"Ali", reče Frost, "vi ne znate šta sam ja. Ne razumete."
<BR>&nbsp;&nbsp;&nbsp;&nbsp;&nbsp;"Naravno da razumemo", reče čovek s iscepanim rukavima. "Znamo da vam treba pomoć, a to je jedino važno. Molim vas, ostanite uza me dok budemo hodali."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
