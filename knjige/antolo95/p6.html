<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Robert Šekli: ZIRN NIKO NE ČUVA, PALATA JENDŽIK U PLAMENU, DŽON VESTERLI MRTAV
<P>&nbsp;&nbsp;&nbsp;&nbsp;&nbsp;Bilten je stigao zamućen strahom. "Neko igra na našim grobovima", rekao je Šarlroj. Digao je pogled i sagledao čitavu Zemlju. "Ovo će biti fin mauzolej."
<BR>
<BR>&nbsp;&nbsp;&nbsp;&nbsp;&nbsp;"Tvoje reči su čudne", rekla je. "Pa ipak, ima nešto u tvom ophođenju što me zadovoljava... Priđi bliže, stranče, i pruži objašnjenje."
<BR>
<BR>&nbsp;&nbsp;&nbsp;&nbsp;&nbsp;Koraknuo sam unazad i izvukao svoj mač iz korica. Pored sebe, čuo sam siktanje metala; Okpetis Marn beše takođe izvukao svoj mač, i sada je stajao sa mnom, leđa u leđa, dok se megentska horda približavala.
<BR>&nbsp;&nbsp;&nbsp;&nbsp;&nbsp;"Sada ćemo skupo prodati naše živote, Džone Vesterli", rekao je Okpetis Marn karakterističnim grlenim siktanjem Mnerijanaca.
<BR>&nbsp;&nbsp;&nbsp;&nbsp;&nbsp;"Hoćemo, i te kako", odgovorio sam. "I ne jedna udovica će zaigrati pasagaken pre kraja ovog dana."
<BR>&nbsp;&nbsp;&nbsp;&nbsp;&nbsp;Klimnuo je potvrdno glavom. "I neki neutešni očevi će prineti usamljeničku žrtvu Bogu Raspada."
<BR>&nbsp;&nbsp;&nbsp;&nbsp;&nbsp;Nasmešili smo se na naše čvrste izjave. Ali situacija nije bila smešna. Mužjaci Megenata prilazili su polako, neumoljivo, preko zelenog i purpurnog travnjaka. Njihovi rafti bili su izvučeni - ti dugi, savijeni bodeži sa dva vrha, koji behu doneli užas u najzabačenij uglove civilizovane galaksije. Čekali smo.
<BR>&nbsp;&nbsp;&nbsp;&nbsp;&nbsp;Prva oštrica ukrstila se sa mojom. Parirao sam i ubo, zakačivši velikog tipa skroz po grlu. On se zateturao unazad, a ja sam se spremio za sledećeg protivnika.
<BR>&nbsp;&nbsp;&nbsp;&nbsp;&nbsp;Ovog puta na mene su navalila dvojica. Iza sebe, mogao sam čuti Okpetisove oštre udisaje dok je zamahivao i sekao svojim mačem. Situacija je bila potpuno beznadežna.
<BR>&nbsp;&nbsp;&nbsp;&nbsp;&nbsp;Pomislio sam na nezabeleženi sticaj okolnosti koji me doveo u ovakav položaj. Pomislio sam na gradove Teranskog Pluraliteta, čije postojanje je zavisilo od beznadežnog ishoda ove bezizlazne situacije. Pomislio sam na jesen u Karkasonu, maglovita jutra Saskatuna, kišu boje čelika koja pada na Crna brda. Da li će sve to nestati? Sigurno ne. A ipak - zašto da ne?
<BR>
<BR>&nbsp;&nbsp;&nbsp;&nbsp;&nbsp;Rekli smo računaru: "To su faktori, to je škripac u kojem se nalazimo. Učini nam uslugu pa reši naš problem i spasi naše živote i živote čitave Zemlje."
<BR>&nbsp;&nbsp;&nbsp;&nbsp;&nbsp;Računar je računao. "Problem ne može biti rešen", rekao je na kraju.
<BR>&nbsp;&nbsp;&nbsp;&nbsp;&nbsp;"Kako ćemo onda uspeti da spasemo Zemlju od uništenja?"
<BR>&nbsp;&nbsp;&nbsp;&nbsp;&nbsp;"Nikako", odgovorio nam je računar.
<BR>&nbsp;&nbsp;&nbsp;&nbsp;&nbsp;Otišli smo tužni. Ali, onda je Dženkins rekao: "Ma, dođavola, to je samo mišljenje jednog računara."
<BR>&nbsp;&nbsp;&nbsp;&nbsp;&nbsp;To nas je razvedrilo. Podigli smo glave, i odlučili da se konsultujemo negde drugde.
<BR>&nbsp;&nbsp;&nbsp;&nbsp;&nbsp;Ciganka je okrenula kartu. Izašao je Strašni sud. Otišli smo tužni. Onda je Majers rekao: "Ma, dođavola, to je samo mišljenje jedne ciganke."
<BR>&nbsp;&nbsp;&nbsp;&nbsp;&nbsp;To nas je razvedrilo. Podigli smo glave, i odlučili da se konsultujemo negde drugde.
<BR>
<BR>&nbsp;&nbsp;&nbsp;&nbsp;&nbsp;I sama si to rekla: "'Jarki cvet krvi na njegovom čelu'. Pogledala si me čudnim očima. Moram li te voleti?"
<BR>
<BR>&nbsp;&nbsp;&nbsp;&nbsp;&nbsp;Sve je počelo tako naglo. Reptilska sila Megenta, dugo mirna, najednom je počela ekspanziju zbog seruma koji im je dao Čarls Engstrom, telepata lud za moći. Džon Vesterli bio je brzo opozvan sa svoje tajne misije na Angos II. Vesterli je imao tu vrhunski lošu sreću da se materijalizuje u prstenu Crne Sile, zbog nenamerne izdaje Okpetisa Marna, svog mnerijanskog sadruga, koji je, što Vesterli nije znao, bio uhvaćen u Hol Plutajućih Ogledala, dok je njegov um preuzeo otpadnik Santis, vođa Entropijske gilde. To je bio kraj Vesterlija, i početak kraja za sve nas.
<BR>
<BR>&nbsp;&nbsp;&nbsp;&nbsp;&nbsp;Starac je bio u stuporu. Odvezao sam ga iz kontrolne stolice koja se dimila i osetio karakterističan slatko-slano-kiseli miris mangineje - tog izdajničkog narkotika koji raste samo u pećinama Ingidora - čiji je uticaj oborio naše straže duž Zida Zvezdanog Pojasa.
<BR>&nbsp;&nbsp;&nbsp;&nbsp;&nbsp;Grubo sam ga prodrmao. "Prestone!" uzviknuo sam. "Zbog Zemlje, zbog Magde, zbog svega što ti je drago - reci mi šta se desilo."
<BR>&nbsp;&nbsp;&nbsp;&nbsp;&nbsp;Zakolutao je očima. Usta su mu se trzala. Ogromnim naporom uspeo je da promuca: "Zirn! Zirn je izgubljen, izgubljen je, izgubljen!"
<BR>&nbsp;&nbsp;&nbsp;&nbsp;&nbsp;Glava mu je klonula napred. Smrt mu je izmenila lice.
<BR>&nbsp;&nbsp;&nbsp;&nbsp;&nbsp;Zirn, izgubljen! Moj mozak grozničavo je radio. To je značilo da je Visoki Zvezdani Prolaz otvoren, da negativni akumulatori više ne funkcionišu, da su dron-vojnici savladani. Zirn je bio rana kroz koju će isteći krv naših života. Ali, mora da postoji neki izlaz?
<BR>
<BR>&nbsp;&nbsp;&nbsp;&nbsp;&nbsp;Predsednik Edgars pogledao je plavetni telefon. Bio je upozoren da ga nikad ne koristi, sem u krajnjoj nuždi, a možda čak ni tada. Ali, svakako je trenutna situacija opravdavala...? Podigao je slušalicu.
<BR>&nbsp;&nbsp;&nbsp;&nbsp;&nbsp;"Recepcija Raja, gospođica Ofelija na telefonu."
<BR>&nbsp;&nbsp;&nbsp;&nbsp;&nbsp;"Ovde predsednik Edgars, sa Zemlje. Moram hitno da govorim sa Bogom."
<BR>&nbsp;&nbsp;&nbsp;&nbsp;&nbsp;"Bog trenutno nije u kancelariji i ne možete ga dobiti. Mogu li vam ja biti na usluzi?"
<BR>&nbsp;&nbsp;&nbsp;&nbsp;&nbsp;"Pa, vidite", rekao je Edgars, "imam ovu strašno gadnu situaciju na vratu. Mislim, izgleda kao da je ovo kraj svega."
<BR>&nbsp;&nbsp;&nbsp;&nbsp;&nbsp;"Svega?" upitala je gospođica Ofelija.
<BR>&nbsp;&nbsp;&nbsp;&nbsp;&nbsp;"Pa, ne bukvalno svega. Ali ovo zaista znači da ćemo biti uništeni. Zemlja i sve to. Ako biste mogli Bogu skrenuti pažnju na..."
<BR>&nbsp;&nbsp;&nbsp;&nbsp;&nbsp;"Pošto je Bog sveznajući, sigurna sam da on zna sve o tome."
<BR>&nbsp;&nbsp;&nbsp;&nbsp;&nbsp;"Siguran sam da zna. Ipak, mislio sam da ukoliko bih samo mogao lično da govorim s njim..."
<BR>&nbsp;&nbsp;&nbsp;&nbsp;&nbsp;"Bojim se da to trenutno nije moguće. Ali, možete ostaviti poruku. Bog je veoma dobar i veoma fer, i sigurna sam da će razmotriti vaš problem i uraditi ono što je ispravno i božansko. On je divan, znate. Ja volim Boga."
<BR>&nbsp;&nbsp;&nbsp;&nbsp;&nbsp;"Svi ga volimo", složio se Edgars tužno.
<BR>&nbsp;&nbsp;&nbsp;&nbsp;&nbsp;"Želite li još nešto?"
<BR>&nbsp;&nbsp;&nbsp;&nbsp;&nbsp;"Ne... Da! Mogu li govoriti sa gospodinom Džozefom Dž. Edgarsom, molim vas?"
<BR>&nbsp;&nbsp;&nbsp;&nbsp;&nbsp;"Ko je to?"
<BR>&nbsp;&nbsp;&nbsp;&nbsp;&nbsp;"Moj otac. Umro je pre deset godina."
<BR>&nbsp;&nbsp;&nbsp;&nbsp;&nbsp;"Žao mi je, gospodine. To nije dozvoljeno."
<BR>&nbsp;&nbsp;&nbsp;&nbsp;&nbsp;"Možete li mi barem reći da li je on tamo gore sa svima vama?"
<BR>&nbsp;&nbsp;&nbsp;&nbsp;&nbsp;"Žalim, nije nam dozvoljeno da dajemo takve informacije."
<BR>&nbsp;&nbsp;&nbsp;&nbsp;&nbsp;"Pa, možete li mi reći ima li ikoga tamo gore? Mislim, da li zaista postoji život posle smrti? Ili ste možda tamo gore samo Bog i vi? Ili možda samo vi?"
<BR>&nbsp;&nbsp;&nbsp;&nbsp;&nbsp;"Za informacije u pogledu života posle smrti", rekla je gospođica Ofelija, "budite ljubazni pa kontaktirajte svog najbližeg sveštenika, popa, rabina, imama, ili bilo koga sa akreditovanog spiska Božjih predstavnika. Hvala vam na pozivu."
<BR>&nbsp;&nbsp;&nbsp;&nbsp;&nbsp;Začuo se umilan zvuk zvona, i veza se prekinula.
<BR>&nbsp;&nbsp;&nbsp;&nbsp;&nbsp;"Šta je Veliki Momak rekao?" upitao je general Miler.
<BR>&nbsp;&nbsp;&nbsp;&nbsp;&nbsp;"Samo me je njegova sekretarica zavlačila."
<BR>&nbsp;&nbsp;&nbsp;&nbsp;&nbsp;"Ja lično ne verujem u praznoverja kao što je Bog", nastavio je general Miler. "Čak i ukoliko se desi da su istinita, nalazim da je zdravije ne verovati. Da nastavimo?"
<BR>&nbsp;&nbsp;&nbsp;&nbsp;&nbsp;Nastavili su.
<BR>
<BR>&nbsp;&nbsp;&nbsp;&nbsp;&nbsp;Svedočenje robota koji je možda bio dr Zah:
<BR>&nbsp;&nbsp;&nbsp;&nbsp;&nbsp;"Moj pravi identitet za mene je zagonetka, i to takva koju, s obzirom na okolnosti, ne očekujem da odgonetnem. Ali sam bio u palati Jendžik. Video sam megentske ratnike kako navaljuju preko crvenih balustrada, prevrću kandelabre, razbijaju, kolju, uništavaju. Guverner je poginuo sa mačem u ruci. Teranska garda se ušančila u Kuli žalosti i nakon junačke borbe izginula do poslednjeg čoveka. Dvorske dame branile su se bodežima tako malim da su izgledali simbolični. Umrle su milosrdno brzo. Video sam kako veliki plamen proždire bronzane orlove Zemlje. Pripadnici vazalnih naroda bili su odavno pobegli. Gledao sam kako se palata Jendžik - ta velika građevina, koja je označavala najdalji domašaj zemaljske vladavine, ruši bez zvuka u prašinu iz koje je podignuta. I znao sam da je sve izgubljeno, i da sudbina Tere - planete čijim se lojalnim sinom smatram, i pored činjenice da sam (pretpostavljam) izrađen a ne stvoren, proizveden a ne rođen - sudbina božanske Tere je, kažem, da bude uništena potpuno, da čak ni duh sećanja ne preostane."
<BR>
<BR>&nbsp;&nbsp;&nbsp;&nbsp;&nbsp;"I sama si to rekla: 'Jedna zvezda je eksplodirala u njegovom oku.' Ovog poslednjeg dana moram te voleti. Glasine su ružne noćas, a nebo je crveno. Volim kad tako okreneš glavu. Možda je tačno da smo mi samo truna među gvozdenim čeljustima života i smrti. Ipak, ja više volim da pratim vreme na svom sopstvenom satu. Zato letim, i pored svega. Letim sa tobom.
<BR>&nbsp;&nbsp;&nbsp;&nbsp;&nbsp;Ovo je kraj. Volim te, ovo je kraj."
</P></TD></TR></TABLE>
</CENTER>
</BODY>
</HTML>
