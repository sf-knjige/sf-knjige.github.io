<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Kordvejner Smit: ZLOČIN I SLAVA KOMANDANTA SUZDALA
<P>&nbsp;&nbsp;&nbsp;&nbsp;&nbsp;POČETAK
<BR>&nbsp;&nbsp;&nbsp;&nbsp;&nbsp;Komandant Suzdal bio je odaslat u školjka-brodu da istražuje krajnja područja naše galaksije. Njegov brod zvali su krstaricom, ali je on bio jedini čovek u njemu. Bio je opremljen hipnoticima i kockama da mu pruže privid društva - velikom grupom ljubaznih ljudi koji su mogli biti zazvani iz njegovih sopstvenih halucinacija.
<BR>&nbsp;&nbsp;&nbsp;&nbsp;&nbsp;Instrumentalnost mu je čak ponudila i neku vrstu izbora u pogledu njegovih imaginarnih drugova, koji su se svi nalazili otelotvoreni u malim keramičkim kockama što su sadržale mozak neke male životinje, ali sa ubačenom ličnošću neke stvarno postojeće osobe.
<BR>&nbsp;&nbsp;&nbsp;&nbsp;&nbsp;Suzdal, nizak i nabijen čovek veselog osmeha, nije uvijao u pogledu svojih potreba:
<BR>&nbsp;&nbsp;&nbsp;&nbsp;&nbsp;"Dajte mi dva dobra oficira obezbeđenja. Ja mogu da se snađem sa brodom, ali, ako krećem u nepoznato, trebaće mi pomoć da se nosim sa čudnim problemima koji bi mogli iskrsnuti."
<BR>&nbsp;&nbsp;&nbsp;&nbsp;&nbsp;Oficir za ukrcavanje mu se nasmešio. "Nikad nisam čuo za komandanta krstarice koji traži oficire obezbeđenja. Većina ljudi smatra ih potpunim davežom."
<BR>&nbsp;&nbsp;&nbsp;&nbsp;&nbsp;"To je u redu", rekao je Suzdal. "Ja ne."
<BR>&nbsp;&nbsp;&nbsp;&nbsp;&nbsp;"Zar ne želite neke šahiste?"
<BR>&nbsp;&nbsp;&nbsp;&nbsp;&nbsp;"Mogu da igram šah", rekao je Suzdal, "koliko god hoću, koristeći rezervne kompjutere. Samo treba da im smanjim energiju i da počnu da gube. Sa punom snagom me uvek pobede."
<BR>&nbsp;&nbsp;&nbsp;&nbsp;&nbsp;Zvaničnik je tada čudno pogledao Suzdala. Nije se baš iskezio, ali izraz mkegovog lica postao je i intiman i pomalo neprijatan. "A šta sa drugačijim društvom?" upitao je sa čudnim prizvukom u glasu.
<BR>&nbsp;&nbsp;&nbsp;&nbsp;&nbsp;"Imam knjige", odgovorio je Suzdal, "i to nekoliko hiljada. Biću na putu samo nekoliko godina, po zemaljskom vremenu."
<BR>&nbsp;&nbsp;&nbsp;&nbsp;&nbsp;"Lokalno-subjektivno, to bi moglo biti nekoliko hiljada godina", primetio je zvaničnik, "iako će se vreme vratiti unatrag kad se ponovo približite Zemlji. Ali ja nisam govorio o knjigama", ponovio je, sa istim čudnim, neprijatnim prizvukom.
<BR>&nbsp;&nbsp;&nbsp;&nbsp;&nbsp;Suzdal je odmahnuo glavom, zabrinut na trenutak, i provukao prste kroz svoju žutu kosu. Njegove plave oči bile su iskrene i pogledao je zvaničnika pravo u oči. "O čemu ste onda govorili, ako ne o knjigama? O navigatorima? Njih imam, a da i ne pominjem ljude-kornjače. Oni su dobro društvo, ako im samo govorite dovoljno sporo i date im dosta vremena da odgovore. Ne zaboravite, ja sam već bio napolju..."
<BR>&nbsp;&nbsp;&nbsp;&nbsp;&nbsp;Zvaničnik je najzad ispljunuo svoju ponudu: "Igračice. ŽENE. Konkubine. Zar ih nećete? Mogli bismo čak snimiti i vašu ženu i utisnuti njen um na kocku za vas. Tako bi ona mogla biti sa vama svake nedelje koju provedete budni."
<BR>&nbsp;&nbsp;&nbsp;&nbsp;&nbsp;Suzdal je izgledao kao da je toliko zgađen da će pljunuti na pod. "Alisu? Hoćete reći da hoćete da putujem unaokolo sa njenim duhom? Kako bi se prava Alisa osećala kad se vratim? Nemojte mi reći da ćete staviti moju ženu u mišji mozak. Samo mi nudite delirijum. Moram da budem sabran tamo, dok se prostor i vreme valjaju u velikim valovima oko mene. I ovako ću biti dovoljno lud. Ne zaboravite, već sam bio tamo. Povratak pravoj Alisi biće mi jedan od najvećih faktora realnosti. To će mi pomoći da se vratim kući." U tom trenutku, Suzdalov glas poprimio je prizvuk intimnosti, kad je dodao: "Nemojte mi reći da mnogi komandanti krstarica traže da lete unaokolo sa svojim imaginarnim suprugama. To bi, po mom mišljenju, bilo prilično gadno. Da li mnogi to rade?"
<BR>&nbsp;&nbsp;&nbsp;&nbsp;&nbsp;"Ovde smo da vas utovarimo na brod, a ne da raspravljamo šta drugi oficiri rade ili ne rade. Ponekad mislimo da je dobro imati žensko društvo na brodu uz komandanta, čak i ako je imaginarno. Ako ikada naiđete na nešto među zvezdama što se zaodenulo u ženski oblik, bili biste veoma ranjivi."
<BR>&nbsp;&nbsp;&nbsp;&nbsp;&nbsp;"Žene, među zvezdama? Bah!" odrezao je Suzdal.
<BR>&nbsp;&nbsp;&nbsp;&nbsp;&nbsp;"I čudnije stvari su se dešavale," primetio je zvaničnik.
<BR>&nbsp;&nbsp;&nbsp;&nbsp;&nbsp;"Ovo ne", usprotivio se Suzdal. "Bol, ludilo, izobličenje, beskrajna panika, ludilo za hranom - da, njih mogu očekivati i suočiti se s njima. Oni će biti tu. Ali žene, ne. Nema ih. Ja volim svoju ženu. Neću stvarati žene iz sopstvenog uma. Na kraju krajeva, imam ljude-kornjače na brodu, i oni će uzgajati svoje mlade. Imaću dovoljno porodičnog života da posmatram i učestvujem u njemu. Mogu čak i priređivati proslave Božića za mališane."
<BR>&nbsp;&nbsp;&nbsp;&nbsp;&nbsp;"Kakve su to zabave?" upitao je zvaničnik.
<BR>&nbsp;&nbsp;&nbsp;&nbsp;&nbsp;"Samo čudan mali stari ritual za koji sam čuo od jednog Spoljnog Pilota. Svim mladim stvorovima daju se pokloni, jednom svake lokal-subjektivne godine."
<BR>&nbsp;&nbsp;&nbsp;&nbsp;&nbsp;"Zvuči lepo", složio se zvaničnik, čiji je glas odjednom postao umoran i konačan. "Još uvek odbijate da imate kocka- ženu na brodu? Ne biste morali da je aktivirate ukoliko vam ne bude zaista potrebna."
<BR>&nbsp;&nbsp;&nbsp;&nbsp;&nbsp;"Vi niste leteli, zar ne?" upitao je Suzdal.
<BR>&nbsp;&nbsp;&nbsp;&nbsp;&nbsp;Sada je na zvaničnika bio red da pocrveni. "Ne, nisam", odgovorio je jednostavno.
<BR>&nbsp;&nbsp;&nbsp;&nbsp;&nbsp;"Šta god bude na tom brodu, misliću na to. Ja sam vedar čovek, i veoma druželjubiv. Pustite me da se snalazim sa mojim ljudima-kornjačama. Nisu baš živahni, ali su osećajni i smirujući. Još dve hiljade godina, lokal-subjektivno, mnogo je vremena. Nemojte mi davati da donosim dodatne odluke. Ima dovoljno posla kada se upravlja brodom. Samo me ostavite sa mojim ljudima-kornjačama. I ranije sam se snalazio s njima."
<BR>&nbsp;&nbsp;&nbsp;&nbsp;&nbsp;"Vi ste, Suzdale, komandant", složio se najzad oficir za utovar. "Uradićemo kako vi kažete."
<BR>&nbsp;&nbsp;&nbsp;&nbsp;&nbsp;"Odlično", nasmešio se Suzdal. "Na ovim turama možda imate mnogo čudnih tipova, ali ja nisam od takvih."
<BR>&nbsp;&nbsp;&nbsp;&nbsp;&nbsp;Dvojica ljudi su se saglasno nasmešila jedan drugom i utovar je bio završen.
<BR>&nbsp;&nbsp;&nbsp;&nbsp;&nbsp;Sam brod održavali su ljudi-kornjače, koji su starili veoma sporo tako da su se, dok je Suzdal krstario spoljnim rubom galaksije i puštao da hiljade godina - po lokalnom računanju - proteknu dok on spava u svojoj zaleđenoj postelji, ljudi- kornjače rađali generaciju za generacijom, obučavali svoje mlade da upravljaju brodom, učili ih pričama o Zemlji koju oni nikada neće ponovo videti, i ispravno čitali kompjutere, da bi probudili Suzdala samo onda kada se ukazivala potreba za ljudskom intervencijom i ljudskom inteligencijom. Suzdal bi se probudio s vremena na vreme, obavljao svoj posao i vraćao se. On se osećao kao da su sa Zemlje otišli pre samo nekoliko meseci.
<BR>&nbsp;&nbsp;&nbsp;&nbsp;&nbsp;Meseci! Proteklo je više od subjektivnih deset hiljada godina, kada je naišao na sirensku kapsulu.
<BR>&nbsp;&nbsp;&nbsp;&nbsp;&nbsp;Izgledala je kao obična kapsula za pomoć. Onakva kakve su često jurile svemirom da ukažu na neku komplikaciju ljudske sudbine među zvezdama. Ova kapsula, međutim, izgledala je kao da beše ispaljena preko ogromne razdaljine, i iz kapsule je Suzdal saznao priču o Arakoziji.
<BR>&nbsp;&nbsp;&nbsp;&nbsp;&nbsp;Priča je bila lažna. Mozgovi čitave planete - divlji geniji zlobne, nesrećne rase - bili su se posvetili problemu hvatanja u zamku i privlačenja normalnog pilota sa Stare Zemlje. Priča koju je kapsula otpevala davala je utisak bogatstva ličnosti predivne žene, čiji je glas zvučao kao kontraalt. Priča je bila tačna, jednim delom. Suzdal je saslušao priču i ona je utonula, poput predivno orkestriranog odlomka opere, pravo u vlakna njegovog mozga. Bilo bi drugačije, da je znao za stvarnu priču.
<BR>&nbsp;&nbsp;&nbsp;&nbsp;&nbsp;Svi sada znaju stvarnu priču o Arakoziji - gorku, užasnu priču o planeti koja je bila raj i koja se pretvorila u pakao. Priču o tome kako su ljudi postali nešto drugačije od ljudi. Priču o tome šta se desilo tamo daleko na najužasnijem mestu među zvezdama.
<BR>&nbsp;&nbsp;&nbsp;&nbsp;&nbsp;Pobegao bi, da je znao stvarnu priču. Nije mogao da razume ono što mi sada znamo...
<BR>&nbsp;&nbsp;&nbsp;&nbsp;&nbsp;Čovečanstvo se nije moglo sresti sa užasnim narodom Arakozije a da ih narod Arakozije ne sledi do kuće i donese čovečanstvu tugu veću od tuge, ludost goru od običnog ludila, zarazu koja prevazilazi sve zamislive pošasti. Arakozijanci behu postali ne-čovečanstvo, a ipak, u najdubljim otiscima svojih ličnosti, ostali su ljudi. Pevali su pesme koje su uzdizale njihovu izobličenost i hvalili sebe zbog onoga što su tako užasno postali, a ipak su, u njihovim vlastitim pesmama, u njihovim vlastitim baladama, tonovi orgulja odzvanjali u refrenu...
<BR>&nbsp;&nbsp;&nbsp;&nbsp;&nbsp;I oplakujem Čoveka!
<BR>
<BR>&nbsp;&nbsp;&nbsp;&nbsp;&nbsp;Znali su šta su bili i mrzeli su sebe. Mrzeći sebe, gonili su čovečanstvo.
<BR>&nbsp;&nbsp;&nbsp;&nbsp;&nbsp;Možda još uvek gone čovečanstvo.
<BR>
<BR>&nbsp;&nbsp;&nbsp;&nbsp;&nbsp;Instrumentalnost se do sada dobrano pomučila da nas Arakozijanci nikada više ne pronađu: raširila je mrežu varki duž ivica galaksije da se osigura da nas taj izgubljeni, upropašćeni narod nikada ne nađe. Instrumentalnost zna i čuva naš svet i sve ostale svetove čovečanstva pred izopačenošću koja je postala Arakozija. Ne želimo da imamo nikakve veze sa Arakozijom. Neka nas love. Neće nas naći.
<BR>&nbsp;&nbsp;&nbsp;&nbsp;&nbsp;Kako je Suzdal mogao to da zna?
<BR>&nbsp;&nbsp;&nbsp;&nbsp;&nbsp;Bilo je to prvi put da je neko sreo Arakozijance, i on je sreo Arakozijance, i sreo ih je samo preko poruke u kojoj je čarobni glas pevao čarobnu pesmu o propasti, koristeći savršeno jasne reči starog opšteg jezika da ispriča priču tako tužnu, tako užasnu, da je čovečanstvo još nije zaboravilo. U osnovi je priča bila veoma jednostavna. Ovo je ono što je Suzdal čuo, i što ljudi od tada behu naučili.
<BR>&nbsp;&nbsp;&nbsp;&nbsp;&nbsp;Arakozijanci su bili naseljenici. Naseljenici su se mogli seliti pomoću jedrenjaka, koji su za sobom vukli čaure. To je bio prvi način.
<BR>&nbsp;&nbsp;&nbsp;&nbsp;&nbsp;Ili su mogli ići planoformnim brodovima, brodovima kojima su pilotirali vešti ljudi, koji su zakoračivali u svemir ili dva i vraćali se iz njega i nalazili ljude.
<BR>&nbsp;&nbsp;&nbsp;&nbsp;&nbsp;Ili su, za zaista velike razdaljine, mogli ići novom kombinacijom. Individualne čaure spakovane u ogroman školjka- brod, džinovsku verziju Suzdalovog broda. Sa zamrznutim spavačima i budnim mašinama, brod bi bio ispaljen ka brzini svetlosti i preko nje, bačen dalje od svemira, izlazio nasumice i usmeravao se ka odgovarajućoj meti. Bila je to kocka, ali hrabri ljudi su rizikovali. Ako meta ne bi bila nađena, njihove mašine mogle bi večno ploviti svemirom, dok bi se tela, zaštićena zamrzavanjem, malo po malo kvarila, i dok bi slaba svetlost života gasnula u pojedinim smrznutim mozgovima.
<BR>&nbsp;&nbsp;&nbsp;&nbsp;&nbsp;Školjka-brodovi bili su ljudsko rešenje za prenaseljenost, sa kojom se ni stara planeta Zemlja ni njene kćerke-planete nisu mogle baš izboriti. Školjka-brodovi nosili su hrabre, neoprezne, romantične, ćudljive, ponekad kriminalce među zvezde. Čovečanstvo je stalno zaboravljalo na te brodove. Napredni istraživači, organizovana Instrumentalnost, nailazili su na ljudska bića, gradove i kulture, razvijene ili ne, plemena ili porodice, tamo gde su školjka-brodovi stizali, daleko, daleko van krajnjih granica čovečanstva, gde instrumenti za traganje behu našli planetu nalik Zemlji i gde se školjka-brod, poput nekog velikog umirućeg insekta, spustio na planetu, probudio ljude, otvorio se i samouništio oslobađanjem ponovo rođenih muškaraca i žena, da nasele još jedan svet.
<BR>&nbsp;&nbsp;&nbsp;&nbsp;&nbsp;Arakozija se činila dobrim svetom muškarcima i ženama koji behu došli na nju. Predivne plaže, sa stenama poput beskrajnih rivijera nad njima. Dva sjajna velika meseca na nebu, sunce ne predaleko. Mašine su testirale atmosferu i kušale vodu, i već rasejale oblike starozemaljskog života, tako da su ljudi koji su se probudili začuli poj zemaljskih ptica i znali da su se zemaljske ribe već bile prilagodile na okeane, bačene u njih da se množe. Izgledalo je to kao dobar život, bogat život. Stvari su išle dobro.
<BR>&nbsp;&nbsp;&nbsp;&nbsp;&nbsp;Stvari su išle veoma, veoma dobro za Arakozijance.
<BR>&nbsp;&nbsp;&nbsp;&nbsp;&nbsp;To je istina.
<BR>&nbsp;&nbsp;&nbsp;&nbsp;&nbsp;To je bila, do tada, priča koju je kapsula ispričala.
<BR>&nbsp;&nbsp;&nbsp;&nbsp;&nbsp;Ali su se tu razišle.
<BR>&nbsp;&nbsp;&nbsp;&nbsp;&nbsp;Kapsula nije rekla užasnu, žaljenja vrednu priču o Arakoziji. Izmislila je verodostojne laži. Glas koji je telepatski dolazio iz kapsule bio je glas zrele, tople, srećne žene - žene u ranim srednjim godinama, sa izvanrednim kontraaltom.
<BR>&nbsp;&nbsp;&nbsp;&nbsp;&nbsp;Suzdal je skoro pomislio da razgovara sa njom, tako je stvarna ta ličnost bila. Kako je mogao da zna da je bio opčinjen, uhvaćen u zamku?
<BR>&nbsp;&nbsp;&nbsp;&nbsp;&nbsp;Zvučalo je kako treba, stvarno kako treba.
<BR>&nbsp;&nbsp;&nbsp;&nbsp;&nbsp;"A tada", rekao je glas, "arakozijanska bolest počela je da nas napada. Ne spuštajte se. Držite se podalje. Razgovarajte sa nama. Govorite nam o lekovima. Naši mladi umiru, bez razloga. Naša imanja su bogata, i žito je ovde zlatnije nego na Zemlji, šljive plavlje, i cvetovi belji. Sve uspeva - sem ljudi.
<BR>&nbsp;&nbsp;&nbsp;&nbsp;&nbsp;Naši mladi umiru..." rekao je ženstveni glas, završivši jecajem.
<BR>&nbsp;&nbsp;&nbsp;&nbsp;&nbsp;Ima li simptoma? pomislio je Suzdal, i, kao da je čula pitanje, kapsula je nastavila.
<BR>&nbsp;&nbsp;&nbsp;&nbsp;&nbsp;"Umiru ni od čega. Ničega što bi naša medicina mogla iskušati, ničega što naša nauka može uočiti. Umiru. Naša populacija se smanjuje. Ljudi, ne zaboravite nas! Čoveče, ma gde da si, dođi brzo, donesi pomoć! Ali, za svoje dobro, ne spuštaj se. Ostani u orbiti i gledaj nas preko ekrana da možeš Domu Čoveka ispričati o izgubljenoj deci čovečanstva među čudnim i dalekim zvezdama!"
<BR>&nbsp;&nbsp;&nbsp;&nbsp;&nbsp;Čudno, zaista!
<BR>&nbsp;&nbsp;&nbsp;&nbsp;&nbsp;Istina je bila mnogo čudnija, i veoma ružna, zaista.
<BR>&nbsp;&nbsp;&nbsp;&nbsp;&nbsp;Suzdal je bio ubeđen u istinitost poruke. Bio je odabran za to putovanje zato što je bio dobre naravi, inteligentan, i hrabar: i ovaj apel potakao je sva ta tri njegova kvaliteta.
<BR>&nbsp;&nbsp;&nbsp;&nbsp;&nbsp;Kasnije, mnogo kasnije, kada je bio uhapšen, Suzdala su pitali: "Suzdale, budalo jedna, zašto nisi proverio poruku? Rizikovao si bezbednost svih čovečanstava zbog jednog glupog apela!"
<BR>&nbsp;&nbsp;&nbsp;&nbsp;&nbsp;"Nije bio glup!" odbrusio je Suzdal. "Ta kapsula za pomoć imala je tužan, divan ženski glas i priča se slagala."
<BR>&nbsp;&nbsp;&nbsp;&nbsp;&nbsp;"Slagala sa čim?" upitao je ispitivač, tupim tonom.
<BR>&nbsp;&nbsp;&nbsp;&nbsp;&nbsp;Suzdal je zvučao umorno i tužno kada je odgovorio na to. "Slagala se sa mojim knjigama. Sa mojim znanjem." I pomalo oklevajući, još je dodao: "I sa mojom sopstvenom procenom..."
<BR>&nbsp;&nbsp;&nbsp;&nbsp;&nbsp;"Da li je tvoja procena bila dobra?" upitao je ispitivač.
<BR>&nbsp;&nbsp;&nbsp;&nbsp;&nbsp;"Nije", odgovorio je Suzdal, i pustio da ta jedna reč visi u vazduhu, kao da bi ujdno mogla biti i poslednja reč koju će ikada izgovoriti.
<BR>&nbsp;&nbsp;&nbsp;&nbsp;&nbsp;Ali je sam Suzdal prekinuo tišinu kada je dodao: "Pre nego što sam uneo kurs i legao da spavam, aktivirao sam svoje oficire obezbeđenja i dao im da provere priču. I oni su, i te kako, doznali pravu priču o Arakoziji. Unakrsno su je dešifrovali iz izraza u kapsuli za pomoć i saopštili mi celu stvarnu priču veoma brzo, čim sam se probudio."
<BR>&nbsp;&nbsp;&nbsp;&nbsp;&nbsp;"I šta si uradio?"
<BR>&nbsp;&nbsp;&nbsp;&nbsp;&nbsp;"Uradio sam šta sam uradio. Uradio sam ono zbog čega očekujem da budem kažnjen. Arakozijanci su do tada već hodali po spoljnoj oblozi mog broda. Uhvatili su moj brod. Uhvatili su mene. Kako sam mogao da znam da je divna, tužna priča bila tačna samo za prvih dvadeset godina o kojima je žena govorila? A ona čak nije bila ni žena. Samo klopt. Samo prvih dvadeset godina..."
<BR>
<BR>&nbsp;&nbsp;&nbsp;&nbsp;&nbsp;Stvari su Arakozijancima išle dobro prvih dvadeset godina. Onda je došla katastrofa, ali to nije bila priča ispričana u kapsuli za pomoć.
<BR>&nbsp;&nbsp;&nbsp;&nbsp;&nbsp;Nisu to mogli razumeti. Nisu znali zbog čega se moralo desiti baš njima. Nisu znali zašto je čekalo dvadeset godina, tri meseca i četiri dana. Ali je njihovo vreme došlo.
<BR>&nbsp;&nbsp;&nbsp;&nbsp;&nbsp;Mislimo da to mora da je bilo nešto u vezi sa zračenjem njihovog sunca. Ili možda kombinacija zračenja tog posebnog sunca i hemije, koju čak ni mudre mašine u školjka-brodu nisu potpuno analizirale, koja je došla spolja i širila se iznutra. Katastrofa se desila. Bila je jednostavna i nezaustavljiva.
<BR>&nbsp;&nbsp;&nbsp;&nbsp;&nbsp;Imali su lekare. Imali su bolnice. Imali su čak i ograničene mogućnosti za istraživanje.
<BR>&nbsp;&nbsp;&nbsp;&nbsp;&nbsp;Ali nisu mogli dovoljno brzo istraživati. Ne dovoljno brzo da se suoče sa ovom katastrofom. Bila je jednostavna, čudovišna, ogromnih razmera. Ženskost je postala karcinogena.
<BR>&nbsp;&nbsp;&nbsp;&nbsp;&nbsp;Svakoj ženi na planeti istovremeno se pojavio rak na usnama, dojkama, među nogama, ponekad duž linije vilice, iznad gornje usne, na nežnim delovima tela. Rak je imao mnoge oblike, a ipak je uvek bio isti. Bilo je nečega u radijaciji što se probijalo, što je zalazilo u ljudsko telo, i što je činilo da se određena vrsta dezoksikortikosterona pretvori u podvrstu - na Zemlji nepoznatu - pregnandiola, koji bi bez izuzetka uzrokovao rak. Bolest je napredovala brzo.
<BR>&nbsp;&nbsp;&nbsp;&nbsp;&nbsp;Novorođene devojčice prve su počele da umiru. Žene su se plačući držale svojih očeva, svojih muževa. Majke su pokušale da kažu zbogom svojim sinovima.
<BR>&nbsp;&nbsp;&nbsp;&nbsp;&nbsp;Jedna među lekarima i sama je bila žena, čvrsta žena.
<BR>&nbsp;&nbsp;&nbsp;&nbsp;&nbsp;Bez ustručavanja je sekla živo tkivo iz sopstvenog tela, stavljala ga pod mikroskope, uzimala uzorke sopstvenog urina, svoje krvi, svoje pljuvačke, i našla odgovor: Odgovora nema. Pa ipak, postojalo je nešto i bolje i gore od odgovora.
<BR>&nbsp;&nbsp;&nbsp;&nbsp;&nbsp;Ako je sunce Arakozije ubijalo sve što je bilo žensko, ako su ženske ribe plutale trbuhom nagore po površini mora, ako su ženke ptica pevale prodorniju, divljiju pesmu dok su umirale nad jajima koja se nikada neće izleći, ako su ženke životinja gunđale i režale u jazbinama gde su se zavukle da sakriju svoj bol, ženska ljudska bića nisu morala da tako pitomo prihvate smrt. Ime te lekarke bilo je Astarte Kraus.
<BR>
<BR>&nbsp;&nbsp;&nbsp;&nbsp;&nbsp;ČAROLIJA KLOPTOVA
<BR>&nbsp;&nbsp;&nbsp;&nbsp;&nbsp;Ljudska žena mogla je ono što životinjska ženka nije mogla. Mogla je postati muško. Uz pomoć opreme sa broda, ogromne količine testosterona su proizvedene, i svaka devojka i žena koja je još bila živa pretvorena je u muško. Svima su date obilne injekcije. Lica su im ogrubila, sve su još malo porasle, grudi su im se izravnale, mišići im ojačali, i za manje od tri meseca zaista su postale muškarci.
<BR>&nbsp;&nbsp;&nbsp;&nbsp;&nbsp;Neki niži oblici života preživeli su zato što nisu bili dovoljno jasno polarizovani na muške i ženske, koji su se oslanjali na tu određenu organsku hemiju. Kada je riba nestalo, biljke su zagušile okeane, ptica je nestalo ali su insekti preživeli; vilini konjici, leptiri, mutirane verzije skakavaca, buba i drugih insekata rojile su se čitavom planetom. Muškarci koji su izgubili žene radili su rame uz rame sa muškarcima koji su bili stvoreni od tela žena.
<BR>&nbsp;&nbsp;&nbsp;&nbsp;&nbsp;Kada bi se poznali, njihovi susreti bili su neizrecivo tužni. Muž i žena, oboje bradati, snažni, svadljivi, očajni i uposleni. Dečaci su nekako shvatali da nikada, kad odrastu, neće imati dragane, ženiti se, imati kćerke.
<BR>&nbsp;&nbsp;&nbsp;&nbsp;&nbsp;Ali, šta je jedan običan svet da zaustavi uporni mozak i plamteći intelekt dr Astarte Kraus? Ona je postala vođa svog naroda, muškaraca i muškaraca-žena. Ona ih je terala napred, ona ih je nagnala da prežive, ona je upotrebila svoj hladni um na svima njima.
<BR>&nbsp;&nbsp;&nbsp;&nbsp;&nbsp;(Možda bi ih ona, da je bila saosećajna osoba, pustila da svi pomru. Ali u prirodi dr Kraus bilo je da ne bude saosećajna - samo briljantna, neumoljiva, izazovna prema univerzumu koji je pokušao da je uništi.)
<BR>&nbsp;&nbsp;&nbsp;&nbsp;&nbsp;Pre nego što je umrla, dr Kraus je smislila pažljivo programiran genetski sistem. Delići muškog tkiva mogli su se hirurški ubaciti u trbušnu duplju, tik uz trbušnu maramicu, malo se tiskajući uz creva, i veštačka materica i veštačka hemija i veštačka oplodnja radijacijom i toplinom učinila je mogućim da muškarci rađaju dečake.
<BR>&nbsp;&nbsp;&nbsp;&nbsp;&nbsp;Zašto rađati devojčice, kad bi ionako umrle? Narod Arakozije nastavio je da živi. Prva generacija preživela je tragediju, napola luda od tuge i razočaranja. Poslali su kapsule sa porukama i znali su da će njihove poruke stići do Zemlje za šest miliona godina.
<BR>&nbsp;&nbsp;&nbsp;&nbsp;&nbsp;Kao novi istraživači, kockali su se tako što su otišli dalje od drugih brodova. Našli su dobar svet, ali nisu bili baš sigurni gde su. Da li su još bili u poznatoj galaksiji, ili su preskočili do neke od susednih galaksija? Nisu mogli sa sigurnošću odrediti. To je bio deo politike stare Zemlje, da ne da previše opreme istraživačkim grupama iz straha da bi se neke od njih, ako pretrpe žestoku kulturnu promenu ili postanu agresivne imperije, mogle okrenuti ka Zemlji i uništiti je. Zemlja bi se uvek pobrinula da prednost bude na njenoj strani.
<BR>&nbsp;&nbsp;&nbsp;&nbsp;&nbsp;Treća i četvrta i peta generacija Arakozijanaca još uvek su bili ljudi. Svi su bili muškarci. Imali su ljudska sećanja, imali su ljudske knjige, znali su za reči 'mama', 'sestra', 'dragana', ali više nisu stvarno razumevali na šta se ti izrazi odnose.
<BR>&nbsp;&nbsp;&nbsp;&nbsp;&nbsp;Ljudsko telo, kojem je na Zemlji trebalo četiri miliona godina da se razvije, u sebi sadrži ogromne resurse, resurse veće od mozga, ili od ličnosti, ili od nadanja pojedinca. I tela Arakozijanaca donela su odluke umesto njih. Pošto je hemija ženskosti značila trenutnu smrt, i pošto bi se povremeno neka devojčica rodila i bila odmah sahranjena, tela su se prilagodila. Ljudi Arakozije postali su i muškarci i žene. Dali su sebi ružan nadimak, 'kloptovi'. Pošto nisu imali utehu porodičnog života, postali su šepureći pevci, koji su mešali ljubav sa ubistvom, koji su stapali svoju poeziju sa dvobojima, koji su oštrili svoja oružja i dolazili do prava na razmnožavanje u čudnom porodičnom sistemu koji ni jedan normalan čovek sa Zemlje ne bi bio u stanju da razume.
<BR>&nbsp;&nbsp;&nbsp;&nbsp;&nbsp;Ali su preživeli.
<BR>&nbsp;&nbsp;&nbsp;&nbsp;&nbsp;I metodi njihovog preživljavanja bili su tako oštri, tako žestoki, da je to zaista bilo teško razumeti.
<BR>&nbsp;&nbsp;&nbsp;&nbsp;&nbsp;Za manje od četiri stotine godina Arakozijanci su se civilizovali u grupe borbenih klanova. Još uvek su imali samo jednu planetu, oko samo jednog sunca. Živeli su na samo jednom mestu. Imali su nekoliko svemirskih brodova, koje su sami sagradili. Njihova nauka, njihova umetnost i njihova muzika kretali su se napred čudnim trzajima inspiracije neurotičnih genija, jer su im nedostajale osnove same ljudske ličnosti, ravnoteža muškog i ženskog, porodica, funkcije ljubavi, nadanja, reprodukcije. Preživeli su, ali sami su postali čudovišta i nisu toga bili svesni.
<BR>&nbsp;&nbsp;&nbsp;&nbsp;&nbsp;Od sećanja na staro čovečanstvo stvorili su legendu o staroj Zemlji. Žene su u tim sećanjima bile deformiteti koje treba ubiti. Izobličena stvorenja, koja treba iskoreniti. Porodica je, kako su je se oni sećali, bila prljava perverzija koju su bili rešeni da zbrišu ako ikada naiđu na nju.
<BR>&nbsp;&nbsp;&nbsp;&nbsp;&nbsp;Oni sami bili su bradati homoseksualci, sa ružem na usnama, sa kitnjastim minđušama, obiljem kose na glavama, i sa veoma malo starih ljudi među sobom. Ubijali su svoje muškarce pre nego što ostare; ono što nisu mogli dobiti od ljubavi ili opuštanja ili udobnosti, dobavljali su bitkom i smrću. Smišljali su pesme u kojima su se proglašavali poslednjim starim ljudima i prvim novim, i pevali o svojoj mržnji prema čovečanstvu kad ga sretnu, i pevali su "Jao Zemlji ako je mi nađemo", pa ipak ih je nešto u njima teralo da skoro svakoj pesmi dodaju refren koji je i njih same uznemiravao:
<BR>
<BR>&nbsp;&nbsp;&nbsp;&nbsp;&nbsp;I oplakujem Čoveka!
<BR>&nbsp;&nbsp;&nbsp;&nbsp;&nbsp;Oplakivali su čoveka, a ipak su kovali zaveru da napadnu svekoliko čovečanstvo.
<BR>
<BR>&nbsp;&nbsp;&nbsp;&nbsp;&nbsp;ZAMKA
<BR>&nbsp;&nbsp;&nbsp;&nbsp;&nbsp;Suzdal je bio zavaran kapsulom sa porukom. Vratio se u odeljak za spavanje i uputio ljude-kornjače da usmere krstaricu ka Arakoziji, ma gde ona bila. Nije to učinio ludo ili hirovito. Učinio je to nakon promišljene procene. Procene zbog koje je kasnije saslušan, zbog koje mu je bilo suđeno, zbog koje je bio pošteno osuđen, i onda gore nego ubijen.
<BR>&nbsp;&nbsp;&nbsp;&nbsp;&nbsp;Zaslužio je to.
<BR>&nbsp;&nbsp;&nbsp;&nbsp;&nbsp;Potražio je Arakoziju ne zastajući da pomisli na najosnovnije pravilo: Kako može da spreči Arakozijance, te pevajuće monstrume, da ga prate do kuće i eventualno unište Zemlju? Zar ne bi njihovo stanje moglo biti bolest koja je možda zarazna, ili bi njihovo grubo društvo moglo uništiti druga ljudska društva i ostaviti Zemlju i sve ostale ljudske svetove u ruševinama? O tome nije mislio, pa je saslušan, i osuđen, i kažnjen mnogo kasnije. Doći ćemo i do toga.
<BR>
<BR>&nbsp;&nbsp;&nbsp;&nbsp;&nbsp;DOLAZAK
<BR>&nbsp;&nbsp;&nbsp;&nbsp;&nbsp;Suzdal se probudio u orbiti oko Arakozije. I probudio se znajući da je napravio grešku. Čudni brodovi prianjali su uz njegov školjka-brod kao zle pijavice iz nepoznatog okeana, pričvršćene na poznatu lađu. Pozvao je svoje ljude-kornjače da pritisnu komande, ali komande nisu radile.
<BR>&nbsp;&nbsp;&nbsp;&nbsp;&nbsp;Oni spolja, ma šta bili, ljudi ili žene ili zveri ili bog, imali su moć da blokiraju njegov brod. Suzdal je odmah shvatio svoju grešku. Prirodno, pomislio je da uništi sebe i brod, ali bojao se da, ako uništi sebe a propusti da uništi brod, postoji šansa da njegova krstarica, novi model sa najnovijim naoružanjem, padne u ruke onoga, šta god to bilo, što se kretalo po spoljašnjoj oblozi njegovog sopstvenog broda. Nije mogao sebi dopustiti rizik običnog individualnog samoubistva. Morao je preduzeti drastičniji korak. Ovo nije bilo vreme za poštovanje zemaljskih pravila.
<BR>&nbsp;&nbsp;&nbsp;&nbsp;&nbsp;Njegov oficir obezbeđenja - duh iz kocke probuđen u ljudski oblik - prošaptao mu je celu priču brzim, inteligentnim dahom:
<BR>&nbsp;&nbsp;&nbsp;&nbsp;&nbsp;"Oni su ljudi, ser.
<BR>&nbsp;&nbsp;&nbsp;&nbsp;&nbsp;Više ljudi nego ja.
<BR>&nbsp;&nbsp;&nbsp;&nbsp;&nbsp;Ja sam duh, jeka iz mrtvog mozga.
<BR>&nbsp;&nbsp;&nbsp;&nbsp;&nbsp;Oni su stvarni ljudi, komandante Suzdale, ali su to najgori ljudi koji su se ikad razularili među zvezdama. Morate ih uništiti, ser!"
<BR>&nbsp;&nbsp;&nbsp;&nbsp;&nbsp;"Ne mogu", odgovorio je Suzdal, još uvek pokušavajući da se potpuno razbudi. "Oni su ljudi."
<BR>&nbsp;&nbsp;&nbsp;&nbsp;&nbsp;"Onda ih morate odbiti. Na bilo koji način, ser. Na bilo kakav način. Spasite Zemlju. Zaustavite ih. Upozorite Zemlju."
<BR>&nbsp;&nbsp;&nbsp;&nbsp;&nbsp;"A ja?" upitao je Suzdal, i odmah zažalio što je postavio to sebično, lično pitanje.
<BR>&nbsp;&nbsp;&nbsp;&nbsp;&nbsp;"Umrećete ili ćete biti kažnjeni", odgovorio je oficir obezbeđenja saosećajno, "a ja ne znam šta će od toga biti gore."
<BR>&nbsp;&nbsp;&nbsp;&nbsp;&nbsp;"Sada?"
<BR>&nbsp;&nbsp;&nbsp;&nbsp;&nbsp;"Odmah. Nemate više vremena. Ni malo."
<BR>&nbsp;&nbsp;&nbsp;&nbsp;&nbsp;"Ali, pravila...?"
<BR>&nbsp;&nbsp;&nbsp;&nbsp;&nbsp;"Već ste zašli daleko van pravila."
<BR>&nbsp;&nbsp;&nbsp;&nbsp;&nbsp;Postojala su pravila, ali ih Suzdal beše sva ostavio za sobom.
<BR>&nbsp;&nbsp;&nbsp;&nbsp;&nbsp;Pravila, pravila za obična vremena, za obična mesta, za razumljive opasnosti.
<BR>&nbsp;&nbsp;&nbsp;&nbsp;&nbsp;Ovo je bila noćna mora koju je ljudsko meso zakuvalo, ljudski mozak motivisao. Već su mu njegovi monitori saopštavali vest ko su ti ljudi, ti vrišteći manijaci, ti ljudi koji nikad nisu upoznali ženu, ti dečaci koji su odrasli uz požudu i bitku, koji su imali porodičnu strukturu koju normalan ljudski mozak ne bi mogao da prihvati, ne bi mogao da poveruje, ne bi mogao da toleriše. Stvari napolju bile su ljudi, i nisu bili ljudi. Stvari napolju imale su ljudski mozak, ljudsku maštu, i ljudsku sposobnost osvete, pa ipak je Suzdal, hrabar oficir, bio toliko zastrašen samom njihovom prirodom da nije odgovarao na njihove pokušaje da komuniciraju.
<BR>&nbsp;&nbsp;&nbsp;&nbsp;&nbsp;Mogao je da oseti kako se žene-kornjače iz njegove posade bolno plaše, dok im je postajalo jasno ko to lupa po njihovom brodu i ko to peva kroz glasne mašine za najavljivanje da hoće da uđe, uđe, uđe.
<BR>&nbsp;&nbsp;&nbsp;&nbsp;&nbsp;Suzdal je počinio zločin. Instrumentalnost se ponosi time što dopušta svojim oficirima da počine zločine ili greške ili samoubistvo. Instrumentalnost za ljude radi stvari koje kompjuter ne bi mogao uraditi. Instrumentalnost ostavlja ljudski mozak, ljudski izbor u akciji.
<BR>&nbsp;&nbsp;&nbsp;&nbsp;&nbsp;Instrumentalnost svojim nameštenicima prenosi mračno znanje, stvari koje se obično ne razumeju u naseljenom svetu, stvari zabranjene običnim muškarcima i ženama jer oficiri Instrumentalnosti, kapetani i podšefovi i šefovi, moraju znati svoj posao. Ako ga ne znaju, celo čovečanstvo moglo bi nestati.
<BR>&nbsp;&nbsp;&nbsp;&nbsp;&nbsp;Suzdal je posegnuo u svoj arsenal. Znao je šta radi. Veći mesec Arakozije bio je nastanjiv. Mogao je da vidi da na njemu već ima zemaljskih biljaka, i zemaljskih insekata. Njegovi monitori pokazali su mu da se arakozijanski muškarci-žene nisu potrudili da se nasele na planeti. Grčevito je zapitao kompjutere i povikao:
<BR>&nbsp;&nbsp;&nbsp;&nbsp;&nbsp;"Recite mi koliko je star!"
<BR>&nbsp;&nbsp;&nbsp;&nbsp;&nbsp;Mašina je otpevala odgovor: "Više od trideset miliona godina."
<BR>&nbsp;&nbsp;&nbsp;&nbsp;&nbsp;Suzdal je imao čudne resurse. Imao je blizance ili četvorke skoro svake zemaljske životinje. Zemaljske životinje bile su nošene u malim kapsulama ne većim od kapsule sa lekom i sastojale su se od sperme i jajašceta viših životinja, spremnih za sejanje, spremnih da budu uslovljene; imao je i male život-bombe koje su mogle svaki oblik života okružiti barem šansom da preživi.
<BR>&nbsp;&nbsp;&nbsp;&nbsp;&nbsp;Otišao je do banke i uzeo mačke, osam pari, šesnaest zemaljskih mačaka, felis domesticus, one vrste koju vi i ja znamo, koju uzgajaju, ponekad za telepatsku upotrebu, ponekad da budu na brodovima i posluže kao dodatno oružje kada misli iglosvetlaca upute mačke da se bore sa opasnostima.
<BR>&nbsp;&nbsp;&nbsp;&nbsp;&nbsp;Kodirao je te mačke. Kodirao ih je porukama isto onoliko čudovišnim koliko i poruke koje su muškarce-žene sa Arakozije načinili monstrumima. Ovo je kodirao:
<BR>
<BR>&nbsp;&nbsp;&nbsp;&nbsp;&nbsp;Ne rađajte sebi slične.
<BR>&nbsp;&nbsp;&nbsp;&nbsp;&nbsp;Stvorite novu hemiju.
<BR>&nbsp;&nbsp;&nbsp;&nbsp;&nbsp;Služićete čoveka.
<BR>&nbsp;&nbsp;&nbsp;&nbsp;&nbsp;Postanite civilizovane.
<BR>&nbsp;&nbsp;&nbsp;&nbsp;&nbsp;Naučite govor.
<BR>&nbsp;&nbsp;&nbsp;&nbsp;&nbsp;Služićete čoveka.
<BR>&nbsp;&nbsp;&nbsp;&nbsp;&nbsp;Kada čovek pozove, služićete ga.
<BR>&nbsp;&nbsp;&nbsp;&nbsp;&nbsp;Idite natrag i pojavite se.
<BR>&nbsp;&nbsp;&nbsp;&nbsp;&nbsp;Služite čoveku.
<BR>
<BR>&nbsp;&nbsp;&nbsp;&nbsp;&nbsp;Te instrukcije nisu bile obične reči. Bile su utisnute u samu molekularnu strukturu tih životinja. Bile su nalozi u genetskom i biološkom kodu tih mačaka. A tada je Suzdal počinio svoj zločin protiv zakona čovečanstva. Imao je hronopatski aparat na brodu. Izobličavač vremena, obično upotrebljavan na tren ili na sekund-dva da skloni brod od neminovnog uništenja.
<BR>&nbsp;&nbsp;&nbsp;&nbsp;&nbsp;Muškarci-žene sa Arakozije već su prosecali oplatu.
<BR>&nbsp;&nbsp;&nbsp;&nbsp;&nbsp;Mogao je čuti njihove visoke, piskave glasove dok su se dovikivali sa deliričnim uživanjem, smatrajući njega prvim od svojih obećanih neprijatelja kojeg su sreli, prvim monstrumom sa stare Zemlje koji je konačno do njih stigao. Pravi, zli ljudi kojima će se oni, muškarci-žene sa Arakozije, osvetiti.
<BR>&nbsp;&nbsp;&nbsp;&nbsp;&nbsp;Suzdal je zadržao hladnokrvnost. Kodirao je genetske mačke. Stavio ih je u život-bombe. Ilegalno je podesio kontrole svoje hronopatske sprave tako da, umesto da seže jedan sekund za brod od osamdset hiljada tona, seže dva miliona godina za manje od četiri kilograma. Odbacio je mačke na bezimeni mesec Arakozije.
<BR>&nbsp;&nbsp;&nbsp;&nbsp;&nbsp;I odbacio ih je natrag u vreme.
<BR>&nbsp;&nbsp;&nbsp;&nbsp;&nbsp;I znao je da neće morati da čeka.
<BR>&nbsp;&nbsp;&nbsp;&nbsp;&nbsp;Nije morao.
<BR>
<BR>&nbsp;&nbsp;&nbsp;&nbsp;&nbsp;MAČKOZEMLJA KOJU JE SUZDAL STVORIO
<BR>&nbsp;&nbsp;&nbsp;&nbsp;&nbsp;Mačke su došle. Njihovi brodovi blistali su na golom nebu nad Arakozijom. Njihova mala borbena vozila su napala. Mačke koje nisu postojale pre jednog trenutka, ali su tada dobile dva miliona godina da slede sudbinu koja im je bila utisnuta neposredno u mozak, utisnuta u njihove kičmene stubove, urezana u hemiju njihovih tela i ličnosti. Mačke su se pretvorile u neku vrstu ljudi, sa govorom, inteligencijom, nadom i jednom misijom. Njihova misija bila je da napadnu Suzdala, da ga spasu, da ga slušaju, i da oštete Arakoziju.
<BR>&nbsp;&nbsp;&nbsp;&nbsp;&nbsp;Mačji brodovi zavrištali su svoja borbena upozorenja.
<BR>&nbsp;&nbsp;&nbsp;&nbsp;&nbsp;"Ovo je taj dan te godine obećanog doba. I sada stižu mačke!"
<BR>&nbsp;&nbsp;&nbsp;&nbsp;&nbsp;Arakozijanci su četiri hiljade godina čekali na bitku i sad su je i dobili. Mačke su ih napale. Dva broda su prepoznala Suzdala, i mačke su raportirale.
<BR>&nbsp;&nbsp;&nbsp;&nbsp;&nbsp;"O Gospode, o Bože, o Tvorče svega, o Komandante vremena, o Začetniče života, čekali smo otkad je Sve počelo da služimo Tebi, da služimo Tvom Imenu, da poslušamo Tvoju Slavu! Neka živimo za Tebe, neka umremo za Tebe. Mi smo Tvoj narod."
<BR>&nbsp;&nbsp;&nbsp;&nbsp;&nbsp;Suzdal je povikao i preneo poruku svim mačkama.
<BR>&nbsp;&nbsp;&nbsp;&nbsp;&nbsp;"Napadajte klopte, ali ih nemojte sve ubiti!"
<BR>&nbsp;&nbsp;&nbsp;&nbsp;&nbsp;Ponovio je: "Napadajte ih i zaustavite ih dok ja ne pobegnem." Bacio je svoju krstaricu u ne-svemir i pobegao.
<BR>&nbsp;&nbsp;&nbsp;&nbsp;&nbsp;Ni mačke ni Arakozijanci ga nisu sledili.
<BR>
<BR>&nbsp;&nbsp;&nbsp;&nbsp;&nbsp;I to je ta priča, ali tragedija je u tome što se Suzdal vratio. A Arakozijanci su još tamo i mačke su još tamo. Možda Instrumentalnost zna gde su, a možda ni Instrumentalnost ne zna. Čovečanstvo ne želi da to sazna. Protiv je zakona uzgojiti oblik života superiorniji od čoveka. Možda mačke to jesu. Možda neko zna da li su Arakozijanci pobedili i pobili mačke i dodali mačju nauku svojoj i sada nas negde traže, pipajući kao slepci među zvezdama ne bi li nas, prave ljude, sreli, mrzeli, ubili. Ili su možda mačke pobedile.
<BR>&nbsp;&nbsp;&nbsp;&nbsp;&nbsp;Možda su mačke obuzete čudnom misijom, čudnim nadama da će služiti ljude koje ne prepoznaju. Možda one misle da smo svi mi Arakozijanci i da bi trebalo da budemo spaseni samo za nekog određenog komandanta krstarice, kojeg više nikada neće videti. Neće videti Suzdala, jer mi znamo šta se sa njim dogodilo.
<BR>
<BR>&nbsp;&nbsp;&nbsp;&nbsp;&nbsp;SUĐENJE SUZDALU
<BR>&nbsp;&nbsp;&nbsp;&nbsp;&nbsp;Suzdal je izveden pred sud na velikoj bini u otvorenom svetu. Njegovo suđenje je snimano. On je otišao tamo gde nije trebalo da ide. Tražio je Arakozijance ne čekajući i ne tražeći savet i pojačanja. Otkud je to bio njegov posao da pomaže zbog nevolje koja se davno desila? Zaista, otkud njegov posao?
<BR>&nbsp;&nbsp;&nbsp;&nbsp;&nbsp;A onda i mačke. Imali smo brodske snimke koji su pokazivali da je nešto došlo sa tog meseca. Svemirski brodovi, stvorovi sa glasovima, stvorovi koji su mogli komunicirati sa ljudskim mozgom. Čak nismo ni sigurni, pošto su emitovali direktno u prijemne kompjutere, da su govorili nekim zemaljskim jezikom. Možda su to uradili nekom vrstom direktne telepatije. Ali, zločin je bio u tome što je Suzdal uspeo.
<BR>&nbsp;&nbsp;&nbsp;&nbsp;&nbsp;Bacivši mačke dva miliona godina unatrag, kodirajući ih da prežive, kodirajući ih da razviju civilizaciju, kodirajući ih da mu dođu u pomoć, on je stvorio čitav novi svet za manje od jednog sekunda objektivnog vremena.
<BR>&nbsp;&nbsp;&nbsp;&nbsp;&nbsp;Njegova hronopatska sprava odbacila je male život-bombe na vlažno tle velikog meseca nad Arakozijom i, za vreme kraće od onog koje je potrebno da se ovo zabeleži, bombe su se vratile u obliku flote koju je sagradila jedna rasa, zemaljska rasa, mada mačjeg porekla, stara dva miliona godina.
<BR>&nbsp;&nbsp;&nbsp;&nbsp;&nbsp;Sud je oduzeo Suzdalu njegovo ime i rekao: "Više se nećeš zvati Suzdal."
<BR>&nbsp;&nbsp;&nbsp;&nbsp;&nbsp;Sud je oduzeo Suzdalu i njegov čin.
<BR>&nbsp;&nbsp;&nbsp;&nbsp;&nbsp;"Nećeš biti komandant u ovoj ili bilo kojoj drugoj floti, ni carskoj ni Instrumentalnoj."
<BR>&nbsp;&nbsp;&nbsp;&nbsp;&nbsp;Sud je Suzdalu oduzeo njegov život. "Više nećeš živeti, bivši komandante, i bivši Suzdale."
<BR>&nbsp;&nbsp;&nbsp;&nbsp;&nbsp;A onda je sud oduzeo Suzdalu i smrt.
<BR>&nbsp;&nbsp;&nbsp;&nbsp;&nbsp;"Otići ćeš na planetu Šajol, mesto krajnjeg srama sa kojeg se niko nikad ne vraća. Otići ćeš tamo praćen prezirom i mržnjom čovečanstva. Nećemo te kazniti. Ne želimo više da znamo za tebe. Nastavićeš da živiš, ali si za nas prestao da postojiš."
<BR>
<BR>&nbsp;&nbsp;&nbsp;&nbsp;&nbsp;To je ta priča. To je tužna, divna priča. Instrumentalnost pokušava da razvedri sve različite vrste čovečanstva govoreći im da to nije istina, da je to samo balada.
<BR>&nbsp;&nbsp;&nbsp;&nbsp;&nbsp;Možda snimci postoje. Možda negde ludi kloptovi Arakozije rađaju svoju decu, uvek carskim rezom, hrane ih uvek na cuclu, generacije muškaraca koje znaju za očeve a nemaju predstavu šta bi reč majka mogla biti. A možda Arakozijanci provode svoje lude živote u beskrajnoj borbi sa inteligentnim mačkama koje služe čovečanstvu koje se možda nikad neće vratiti.
<BR>&nbsp;&nbsp;&nbsp;&nbsp;&nbsp;To je ta priča.
<BR>&nbsp;&nbsp;&nbsp;&nbsp;&nbsp;Štaviše, nije istinita.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
