<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36.
<P>&nbsp;&nbsp;&nbsp;&nbsp;&nbsp;Na nebu su bila četiri sunca: Onos, Dovim, Patru i Trej. Dani sa četiri sunca smatrani su srećnima, prisetio se Teremon. Ovaj je to neosporno bio.
<BR>&nbsp;&nbsp;&nbsp;&nbsp;&nbsp;Meso! Konačno pravo mesto!
<BR>&nbsp;&nbsp;&nbsp;&nbsp;&nbsp;Kakav divan prizor!
<BR>&nbsp;&nbsp;&nbsp;&nbsp;&nbsp;Pukim slučajem je nabasao na tu hranu. Ali to je bilo dobro. Čari života u prirodi polako su bledele što je bivao gladniji, tako da je sada rado uzeo to meso, ne vodeći računa odakle je, sa zahvalnošću.
<BR>&nbsp;&nbsp;&nbsp;&nbsp;&nbsp;Šuma je bila puna raznovrsnih divljih životinja; većina je bila mala, tek pokoja opasna, a nijednu nije mogao lako uhvatiti... bar ne goloruk. Teremon nije ništa znao o pravljenju zamki, niti je imao bilo šta od čega bi neku mogao da sklepa.
<BR>&nbsp;&nbsp;&nbsp;&nbsp;&nbsp;Dečje priče o ljudima izgubljenim u šumama koji se istog časa prilagođavaju na život u prirodi, pretvaraju u iskusne lovce i graditelje konačišta, bile su upravo to... bajke. Teremon je sebe smatrao prilično sposobnim čovekom, u gradskim uslovima; ali dobro je znao da nema nikakvih izgleda da ulovi nijednu šumsku životinju, kao što nije mogao ni da popravi gradske generatore energije. A što se tiče podizanja konačišta, najbolje što je uspeo da napravi sastojalo se od grana i grančica prislonjenih jedna o drugu, koje su bar zadržale veći deo kiše jednog olujnog dana.
<BR>&nbsp;&nbsp;&nbsp;&nbsp;&nbsp;Vreme je sada bilo toplo i ponovo lepo, a on je za večeru čak imao pravo meso. Jedini problem bio je kako da ga zgotovi. Neka je proklet ako ga bude jeo sirovo.
<BR>&nbsp;&nbsp;&nbsp;&nbsp;&nbsp;Ironično je bilo to što u gradu koji je upravo gotovo spaljen do temelja on razmišlja kako da zgotovi malo mesa. Ali do sada su se već pogasile najgore vatre, a kiša se pobrinula za ostale. I mada se izvesno vreme posle katastrofe činilo da i dalje niču nove vatre, to se izgleda više nije dešavalo.
<BR>&nbsp;&nbsp;&nbsp;&nbsp;&nbsp;Smisliću već nešto, pomisli Teremon. Da probam da dobijem varnicu trljanjem dva štapa? Da udaram komadom metala o kamen i zapalim komadić tkanine?
<BR>&nbsp;&nbsp;&nbsp;&nbsp;&nbsp;Neki momci na suprotnoj strani jezera blizu njegovog logora bili su toliko ljubazni da ubiju životinju za njega. Razume se, nisu bili svesni da mu čine uslugu... najverovatnije su planirali da je sami pojedu, osim ako nisu bili u toj meri otkačeni da su je progonili samo sporta radi. Sumnjao je u to. Prilično spretno su obavili stvar, svrsishodno, očigledno podstaknuti glađu.
<BR>&nbsp;&nbsp;&nbsp;&nbsp;&nbsp;Ulovili su grabena... jednu od onih ružnih životinja dugačkog nosa i plavkastog krzna sa glatkim repom bez dlaka, koje su ponekad mogle da se vide kako njuškaju oko kanti za đubre u predgrađu po zalasku Onosa. Pa šta, trenutno nije mario za lepotu. Momci su nekako uspeli da je isteraju iz dnevnog skrovišta i sateraju jadno glupo stvorenje u ćorsokak u obližnjem tesnacu.
<BR>&nbsp;&nbsp;&nbsp;&nbsp;&nbsp;Dok ih je Teremon posmatrao s druge strane jezera, s gađenjem i zavišću, neumorno su je gonili gore-dole, gađajući je kamenjem. Bila je dosta hitra za jednog glupog strvinara, lako je menjala pravac u očajanju da izbegne napadače. Ali na kraju je usledio jedan srećan pogodak koji ju je na mestu ubio.
<BR>&nbsp;&nbsp;&nbsp;&nbsp;&nbsp;Pretpostavio je da će je proždrati na licu mesta. Međutim, u tom se trenutku iznad njih pojavila jedna dlakava, nesigurna prilika, na trenutak je zastala na obodu malog tesnaca, a onda počela da se spušta prema jezeru.
<BR>&nbsp;&nbsp;&nbsp;&nbsp;&nbsp;"Bežite! To je Garpik Trbosek!" povika jedan od momka.
<BR>&nbsp;&nbsp;&nbsp;&nbsp;&nbsp;"Garpik! Garpik!"
<BR>&nbsp;&nbsp;&nbsp;&nbsp;&nbsp;Momci su se u trenu raštrkali, ostavivši mrtvog grabena.
<BR>&nbsp;&nbsp;&nbsp;&nbsp;&nbsp;Teremon je i dalje sve to posmatrao, ali se povukao dublje u senku na svojoj strani jezera. I on je poznavao tog Garpika, mada ne po imenu: bio je to jedan od najopasnijih žitelja šume, četvrtasti muškarac gotovo majmunske face, koji je od odeće nosio samo opasač sa čitavim nizom noževa. Ubijao je bez razloga, veseli psihopata, pravi grabljivac.
<BR>&nbsp;&nbsp;&nbsp;&nbsp;&nbsp;Garpik je izvesno vreme ostao da stoji na ulazu u kanjon, pevušeći sebi u bradu i milujući jedan od noževa. Izgleda da nije primećivao mrtvu životinju, ili nije mario. Možda je čekao da se momci vrate. Ali oni očigledno to nisu nameravali da učine, tako da je Garpik posle izesnog vremena, slegnuvši ramenima, nehajno odšetao u šumu, najverovatnije da potraži neku zabavu za svoje oružje.
<BR>&nbsp;&nbsp;&nbsp;&nbsp;&nbsp;Teremon je još dugo čekao kako bi se uverio da Garpik ne namerava da se vrati i nasrne na njega.
<BR>&nbsp;&nbsp;&nbsp;&nbsp;&nbsp;A onda... kada više nije mogao da gleda mrtvog grabena kako leži na tlu, gde su neko drugo ljudsko biće ili životinja grabljivica mogli iznenada da naiđu i ščepaju ga pre njega... pojurio je napred, obišao jezero, ščepao životinju i odneo je u svoje skrovište.
<BR>&nbsp;&nbsp;&nbsp;&nbsp;&nbsp;Bila je teška otprilike kao neko malo dete. Mogla mu je potrajati dva do tri obroka... možda i više, ako bi uspeo da obuzda glad i ako se meso ne ukvari suviše brzo.
<BR>&nbsp;&nbsp;&nbsp;&nbsp;&nbsp;U glavi mu se vrtelo od gladi. Nije se više ni sećao koliko je dana jeo samo voće i orahe. Koža mu se zategla preko mišića i kostiju; ono malo viška sala koje je imao odavno je utrošio i sada je trošio vlastitu snagu u borbi da preživi. Ali večeras će konačno uživati u maloj gozbi.
<BR>&nbsp;&nbsp;&nbsp;&nbsp;&nbsp;Pečeni graben! I to mije gozba! - pomisli on ogorčeno. A onda mu umom proleti druga jedna misao: budi zahvalan na malim milostima, Teremone.
<BR>&nbsp;&nbsp;&nbsp;&nbsp;&nbsp;Da vidimo... prvo treba zapaliti vatru...
<BR>&nbsp;&nbsp;&nbsp;&nbsp;&nbsp;Čime? Iza njegovog zaklona nalazio se ravan zid od kamenja sa dubokom poprečnom pukotinom u kojoj je rastao nekakav korov. Veliki deo je odavno uvenuo i osušio se, a više nije ni bio vlažan, jer je od poslednje kiše prošlo dosta vremena. Teremon se hitro uputi duž kamenog zida, čupajući požutele stabljike i lišće, praveći malu gomilu od slamastog materijala koja bi mogla lako da uhvati vatru.
<BR>&nbsp;&nbsp;&nbsp;&nbsp;&nbsp;Sada još malo suvih grančica. Njih je bilo teže pronaći, ali on je ipak stao da pretražuje šumsko tlo, tražeći uvele grmove ili bar one na kojima je mogao da nađe sasušene grančice. Popodne je već dobro odmaklo kada je uspeo da sakupi dovoljno materijala da potpali vatru: Dovim se izgubio sa neba, a Trej i Patru, koji su bili nisko na obzorju dok su momci lovili grabena, stigli su do sredine, nalik na par sjajnih očiju koje posmatraju sažaljenja vredne događaje na Kalgašu, sa velike visine.
<BR>&nbsp;&nbsp;&nbsp;&nbsp;&nbsp;Teremon je veoma pažljivo poređao drva za potpalu iznad osušenog korova, praveći kostur kakav je zamišljao da bi napravio čovek koji je navikao da živi u prirodi: velike grančice spolja tanje unakrst po sredini. Uz izvesne teškoće uspeo je da natakne grabena na ražanj koji je napravio od oštrog, dosta pravog štapa, i postavio ga malo iznad naslaganih grana.
<BR>&nbsp;&nbsp;&nbsp;&nbsp;&nbsp;Do sada je sve dobro išlo. Sada je samo nedostajala jedna sitnica.
<BR>&nbsp;&nbsp;&nbsp;&nbsp;&nbsp;Vatra!
<BR>&nbsp;&nbsp;&nbsp;&nbsp;&nbsp;Namerno nije razmišljao o tom problemu dok je skupljao građu za potpalu, nadajući se da će se on nekako sam rešiti, ne zahtevajući njegovo učešće. Ali sada se morao s njim suočiti. Bila mu je potrebna varnica. Stari dečački trik iz knjiga, po kome je dovoljno samo protrljati dva štapa jedan o drugi, bio je, Teremon je bio ubeđen u to, samo mit. Čitao je da su neka primitivna plemena nekada palila vatru vrteći štap oslonjen o udubljenje u dasci, ali je podozrevao da to nije bilo nimalo lako izvesti, da je trebalo najmanje sat strpljivo vrteti štap da bi bilo šta počelo da se dešava. I u svakom slučaju, najverovatnije je trebalo da te u tu veštinu uputi kakav starac iz plemena još u dečačkom dobu, ili nešto slično, ili nećeš uspeti.
<BR>&nbsp;&nbsp;&nbsp;&nbsp;&nbsp;Ali ako bi upotrebio dva kamena... da li je bilo moguće izazvati varnicu udarajući jedan o drugi?
<BR>&nbsp;&nbsp;&nbsp;&nbsp;&nbsp;I u to je sumnjao. Ali mogao bi da proba, pomisli on. Ništa drugo mu nije padalo na pamet. U blizini je ležao široki, ravni kamen i posle kraćeg traženja pronašao je još jedan manji, trouglasti, koji mu je dobro legao u šaku. Čučnuo je pored svog malog ognjišta i počeo metodično da udara onaj ravni zašiljenim.
<BR>&nbsp;&nbsp;&nbsp;&nbsp;&nbsp;Ništa osobito nije se dogodilo.
<BR>&nbsp;&nbsp;&nbsp;&nbsp;&nbsp;Počelo je da ga obuzima beznađe. Odrastao sam muškarac, pomisli on, umem da čitam i pišem, umem da vozim kola, pa čak i da se, manje-više, služim kompjuterom. Mogu za dva sata da napišem rubriku za novine koju će svi u Sarou želeti da pročitaju, i mogu to da radim iz dana u dan, dvadeset godina. Ali ne umem da upalim vatru u divljini.
<BR>&nbsp;&nbsp;&nbsp;&nbsp;&nbsp;S druge, pak, strane neću jesti tog grabena sirovog, osim ako baš ne budem morao. Neću. Neću. Ne. Ne. Ne!
<BR>&nbsp;&nbsp;&nbsp;&nbsp;&nbsp;Počeo je ponovo da udara, udara, udara, bio je besan.
<BR>&nbsp;&nbsp;&nbsp;&nbsp;&nbsp;Stvorite varnicu, prokleti da ste! Zapalite! Razgorite! Skuvajte mi ovu smešnu, patetičnu životinju!
<BR>&nbsp;&nbsp;&nbsp;&nbsp;&nbsp;Ponovo. Ponovo. Ponovo.
<BR>&nbsp;&nbsp;&nbsp;&nbsp;&nbsp;"Šta to radite, gospodine?" začu odjednom nečiji neprijateljski glas koji mu je dopro iza desnog ramena.
<BR>&nbsp;&nbsp;&nbsp;&nbsp;&nbsp;Teremon podiže pogled, iznenađen, pometen. Prvo pravilo preživljavanja u šumi glasilo je: nikada ne sme ništa toliko da ti zaokupi pažnju da ne primetiš strance koji ti se prikradaju.
<BR>&nbsp;&nbsp;&nbsp;&nbsp;&nbsp;Bila su petorica. Muškarci, otprilike njegovih godina. Bili su odrpani kao i svi ostali žitelji šume. Nisu izgledali mnogo ludi, poput ljudi koje je sretao ovih dna: pogled im nije bio staklast, niti usne otromboljene, već im je izraz lica bio smrknut, videlo se da su umorni, ali i odlučni. Od oružja su imali samo toljage; međutim, delovali su neprijateljski raspoloženi.
<BR>&nbsp;&nbsp;&nbsp;&nbsp;&nbsp;Pet na jednoga. Pa dobro, pomisli on, uzmite prokletog grabena i dabogda se zadavili. Nije bio toliko lud da započne tuču.
<BR>&nbsp;&nbsp;&nbsp;&nbsp;&nbsp;"Pitao sam: 'Šta to radite, gospodine?'" ponovi prvi, još ledenijim glasom nego malopre.
<BR>&nbsp;&nbsp;&nbsp;&nbsp;&nbsp;Teremon je sevao očima. "A šta mislite da radim? Pokušavam da zapalim vatru."
<BR>&nbsp;&nbsp;&nbsp;&nbsp;&nbsp;"To smo i mislili."
<BR>&nbsp;&nbsp;&nbsp;&nbsp;&nbsp;Stranac koraknu napred. Pažljivo, namerno, on nogom rasturi Teremonovu gomilicu granja. S mukom sakupljeno drvo za potpalu razlete se na sve strane, a graben nataknut na ražanj pade na zemlju.
<BR>&nbsp;&nbsp;&nbsp;&nbsp;&nbsp;"Hej, stanite malo...!"
<BR>&nbsp;&nbsp;&nbsp;&nbsp;&nbsp;"Nikakve vatre ne želimo ovde, gospodine. To je zakon." Otresito, čvrsto, jasno. "Zabranjeno je posedovati bilo šta čime se može zapaliti vatra. Ova drva je trebalo da posluže za potpalu. To je očigledno. A pored toga vi ste već priznali krivicu."
<BR>&nbsp;&nbsp;&nbsp;&nbsp;&nbsp;"Krivicu?" ponovi Teremon neverujući svojim ušima.
<BR>&nbsp;&nbsp;&nbsp;&nbsp;&nbsp;"Rekli ste da palite vatru. Ovo kamenje mi liči na opremu za paljenje vatre, je li tako? Zakon je tu jasan. Zabranjeno."
<BR>&nbsp;&nbsp;&nbsp;&nbsp;&nbsp;Na znak svoga vođe, još dvojica istupiše. Jedan zgrabi Teremona oko vrata i grudi otpozadi, a drugi mu oduze kamenje i zavitla ga u potok. Obluci pljusnuše u vodu i nestadoše. Dok ih je posmatrao kako tonu, Teremon mora da se osećao isto kao što je zamišljao da se Binaj osećao videvši kako mu rulja razbija teleskop.
<BR>&nbsp;&nbsp;&nbsp;&nbsp;&nbsp;"Pu-sti-te me..." Promrmlja Teremon, otimajući se.
<BR>&nbsp;&nbsp;&nbsp;&nbsp;&nbsp;"Pustite ga", reče vođa. On ponovo stade da gazi Teremonovo ognjište, drobeći komadiće slame i stabljika u prah. "Paljenje vatri više nije dozvoljeno", reče on Teremonu. "Dosta nam je požara za vjeke vjekova. Ne smemo dozvoliti više da se pale vatre zbog rizika, patnje, štete, zar to ne znate? Ako ponovo pokušate da zapalite vatru, vratićemo se i razbiti vam glavu o nju, čujete li me?"
<BR>&nbsp;&nbsp;&nbsp;&nbsp;&nbsp;"Vatra je ta koja je uništila svet", javi se jedan od ostalih.
<BR>&nbsp;&nbsp;&nbsp;&nbsp;&nbsp;"Vatra koja nas je izvukla iz naših kuća."
<BR>&nbsp;&nbsp;&nbsp;&nbsp;&nbsp;"Vatra je neprijatelj. Vatra je zabranjena. Vatra je zlo."
<BR>&nbsp;&nbsp;&nbsp;&nbsp;&nbsp;Teremon je zurio u njih. Vatra zlo? Vatra zabranjena?
<BR>&nbsp;&nbsp;&nbsp;&nbsp;&nbsp;Znači, ipak su bili ludi!
<BR>&nbsp;&nbsp;&nbsp;&nbsp;&nbsp;"Kazna za prvi pokušaj paljenja vatre", poče onaj prvi, "jeste globa. Platićete ovom životinjom ovde. Neka vam je to nauk da ne ugrožavate živote nedužnih ljudi. Uzmi je, Listigone. To će mu biti dobra lekcija. Drugi put kada ovaj momak nešto ulovi setiće se da ne sme ni pokušati da zaziva neprijatelja samo zato što mu se zgotovljeno meso."
<BR>&nbsp;&nbsp;&nbsp;&nbsp;&nbsp;"Ne!" Zavika Teremon upola glasa, kada se Listigon sagnuo da pokupi grabena. "To je moje, vi imbecili! Moje! Moje!
<BR>&nbsp;&nbsp;&nbsp;&nbsp;&nbsp;Divlje je pojurio na njih, zaboravivši na oprez iz očajanja i osujećenosti.
<BR>&nbsp;&nbsp;&nbsp;&nbsp;&nbsp;Neko ga je snažno udario u stomak. Ostao je bez daha, zastao, presamitio se, uhvativši se rukama za stomak; zatim ga je neko drugi udario otpozadi, u podnožje kičme, tako da umalo nije pao na nos. Međutim, ovog puta je oštro trgnuo lakat unazad i sa zadovoljstvom osetio da je pogodio cilj, što mu je potvrdio i bolni jauk.
<BR>&nbsp;&nbsp;&nbsp;&nbsp;&nbsp;I ranije je znao da se potuče, ali to je bilo davno, stvarno davno. I nikada se nije tukao sam protiv petorice. Ali više nije bilo uzmaka. Morao je ostati na nogama i nastaviti da se povlači dok se ne nađe leđima okrenut kamenom zidu, tako da bar niko neće moći da ga zgrabi otpozdai. A zatim mu preostaje da pokuša da ih zadrži na odstojanju, šutirajući ih i udarajući, a ako bude potrebno i grizući i urlajući dok ga ne ostave na miru.
<BR>&nbsp;&nbsp;&nbsp;&nbsp;&nbsp;Jedan glas duboko u njemu reče: Potpuno su ludi. Najverovatnije te neće pustiti dok te namrtvo ne isprebijaju.
<BR>&nbsp;&nbsp;&nbsp;&nbsp;&nbsp;Sada više ništa nije mogao da učini. Osim da pokuša da ih drži na odstojanju.
<BR>&nbsp;&nbsp;&nbsp;&nbsp;&nbsp;Pognuo je glavu i počeo da udara što je jače mogao, dok se istovremeno uporno povlačio prema zidu. Okupili su se oko njega, udarajući ga sa svih strana. Ali još je bio na nogama. Njihova brojna nadmoć nije predstavljala odlučujući činilac, kao što se nadao. U ovom ograničenom prostoru nisu mogla sva petorica odjednom da krenu na njega i Teremon je umeo da iskoristi zbrku, tako što je udarao na sve strane i kretao se što je najbrže mogao, dok su se oni muvali unaokolo, pokušavajući da izbegnu jedan drugoga.
<BR>&nbsp;&nbsp;&nbsp;&nbsp;&nbsp;I pored toga znao je da neće moći još dugo. Usna mu je bila rasečena, jedno oko je počelo da mu se naduvava i ponestajalo mu je daha. Još jedan dobar udarac i naći će se na tlu. Jednu je ruku držao ispred lica, a drugom udarao, nastavljajući da se povlači ka zaklonu kamenog zida. Šutnuo je nekoga. Usledili su jauk i psovka. Neko mu je uzvratio istom merom. Teremona je udarac pogodio u butinu tako da se okrenuo, škrgućući zubima od bola.
<BR>&nbsp;&nbsp;&nbsp;&nbsp;&nbsp;Zaneo se. Očajnički se borio da dođe do vazduha. Gotovo ništa više nije video, tako da nije znao šta se događa. Sada su bili svuda oko njega, pesnice su ga pogađale sa svih strana. Neće uspeti da stigne do zida. Neće još dugo moći da ostane na nogama. Pašće, a oni će ga izgaziti i on će umreti...
<BR>&nbsp;&nbsp;&nbsp;&nbsp;&nbsp;Umreti...
<BR>&nbsp;&nbsp;&nbsp;&nbsp;&nbsp;A onda je postao svestan neke pometnje unutar pometnje: čuli su se neki novi povici, pristigli su neki novi ljudi, gomila novih prilika. Odlično, pomisli on. Nova gomila ludaka pridružuje se zabavi. Možda bih nekako mogao da se izvučem dok se sve ovo događa...
<BR>&nbsp;&nbsp;&nbsp;&nbsp;&nbsp;"Prestanite, u ime Vatrogasne Patrole!" Povika jedan ženski glas, jasan, zvonak, zapovednički. "To je naređenje! Prestanite, svi! Sklonite se od njega! Smesta!"
<BR>&nbsp;&nbsp;&nbsp;&nbsp;&nbsp;Teremon je treptao i trljao čelo. Osvrnuo se unaokolo zamagljenog pogleda.
<BR>&nbsp;&nbsp;&nbsp;&nbsp;&nbsp;Na čistinu je pristiglo još četvoro ljudi. Delovali su sveže i uredno i na sebi su imali čistu odeću. Oko vratova su im bile vezane zelene marame. Nosili su pištolje na iglu.
<BR>&nbsp;&nbsp;&nbsp;&nbsp;&nbsp;Žena... izgleda da je ona bila zapovednik... napravi jedan brz zapovednički pokret oružjem koje je držala i petorica koji su napali Teremona udaljiše se od njega i poslušno stadoše pred nju. Strogo je sevala očima na njih.
<BR>&nbsp;&nbsp;&nbsp;&nbsp;&nbsp;Teremon se s nevericom zagleda u nju.
<BR>&nbsp;&nbsp;&nbsp;&nbsp;&nbsp;"Šta se to ovde dešava?" upita ona vođu one petorice čeličnim glasom.
<BR>&nbsp;&nbsp;&nbsp;&nbsp;&nbsp;"Hteo je da zapali vatru... pokušavao je... hteo je da ispeče jednu životinju, ali mi smo naišli..."
<BR>&nbsp;&nbsp;&nbsp;&nbsp;&nbsp;"U redu. Ne vidim ovde nikakvu vatru. Zakon nije narušen. Brišite."
<BR>&nbsp;&nbsp;&nbsp;&nbsp;&nbsp;Čovek klimnu. Posegnuo je za grabenom.
<BR>&nbsp;&nbsp;&nbsp;&nbsp;&nbsp;"Hej! To pripada meni", promuklo izgovori Teremon.
<BR>&nbsp;&nbsp;&nbsp;&nbsp;&nbsp;"Ne", javi se drugi. "Moramo ti je oduzeti. Kažnjavamo te za kršenje zakona o vatri."
<BR>&nbsp;&nbsp;&nbsp;&nbsp;&nbsp;"Ja ću odlučiti o kazni", umeša se žena. "Ostavite životinju, i brišite! Brišite!"
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Brišite ili ću ja vas tužiti Altinolu. Marš! Marš!"
<BR>&nbsp;&nbsp;&nbsp;&nbsp;&nbsp;Ona petorica se pokunjeno udaljiše. Teremon je i dalje zurio u nju.
<BR>&nbsp;&nbsp;&nbsp;&nbsp;&nbsp;Žena sa zelenom maramom oko vrata mu priđe.
<BR>&nbsp;&nbsp;&nbsp;&nbsp;&nbsp;"Izgleda da sam stigla u poslednjem trenutku, je li tako, Teremone?"
<BR>&nbsp;&nbsp;&nbsp;&nbsp;&nbsp;"Sifera", izgovori on zapanjeno. "Sifera!"
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
