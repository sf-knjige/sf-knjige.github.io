<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Pola sveta dalje, jedna koleginica Širina 501 sa univerziteta Saro takođe je zurila u nebo. Ali nju je prožimao samo užas.
<BR>&nbsp;&nbsp;&nbsp;&nbsp;&nbsp;Bila je to Sifera 89, iz odeljenja za arheologiju; ona je već godinu i po dana upravljala iskopavanjima u drevnom Beklimotu na udaljenom poluostrvu Sagikan. Sada je ukočeno stajala, sa strepnjom posmatrajući kako joj se velikom brzinom približava katastrofa.
<BR>&nbsp;&nbsp;&nbsp;&nbsp;&nbsp;Nebo nije pružalo nikakvu utehu. U ovom delu sveta je jedina prava svetlost vidljiva u to doba dolazila od Tanoa i Sita, a njihov hladni, oštri sjaj za nju nikada nije bio radostan, već pre depresivan. Spram dubokog, sumornog plavetnila dnevnog neba sa dva sunca stajala je zlokobna, teška osvetljenost, koja je bacala reckave, preteće senke. I Dovim se mogao videti... jedva, upravo se dizao... na samom obzorju, nešto malo iznad vrhova udaljenih planina Horkan. Nejasni sjaj malog crvenog sunca, međutim, teško da je bio veseo.
<BR>&nbsp;&nbsp;&nbsp;&nbsp;&nbsp;No, Sifera je znala da će se uskoro na istoku pojaviti topla žuta svetlost Onosa koja će razveseliti prilike. Nju je trenutno više brinulo nešto mnogo ozbiljnije nego što je privremeno odsustvo glavnog sunca.
<BR>&nbsp;&nbsp;&nbsp;&nbsp;&nbsp;Ubilačka peščana oluja kretala se pravo prema Beklimotu. U narednih nekoliko minuta prohujaće preko ovog mesta, a onda bi svašta moglo da se dogodi. Svašta. Šatori bi mogli biti uništeni; pažljivo poređani poslužavnici sa artefaktima mogli bi biti isprevrtani, a njihovi sadržaji razbacani unaokolo; kamere, oprema za crtanje planova, mukotrpno napabirčeni stratigrafski crteži... sve na čemu su tako dugo radili moglo bi biti izgubljeno u trenu.
<BR>&nbsp;&nbsp;&nbsp;&nbsp;&nbsp;I još gore. Svi bi mogli poginuti.
<BR>&nbsp;&nbsp;&nbsp;&nbsp;&nbsp;I gore od toga. Drevne ruševine samog Beklimota... kolevke civilizacije, najstarijeg poznatog grada na Kalgašu... bile su u opasnosti.
<BR>&nbsp;&nbsp;&nbsp;&nbsp;&nbsp;Iskopine koje je Sifera usekla u okolnoj naplavljenoj ravnici bile su širom otvorene. Naleti vetra, ako budu dovoljno jaki, podići će još peska pored onoga koji već nose, a zatim će se s užasnom snagom zaletati u krhke ostatke Beklimota... oribavši, nagrizavši, ponovo zatrpavši, možda čak i raskomadavši čitave temelje i razabacavši ih preko sparušene ravnice.
<BR>&nbsp;&nbsp;&nbsp;&nbsp;&nbsp;Beklimot je bio istorijsko blago koje je pripadalo celom svetu. Sifera se upustila u sračunati rizik kada je počela da ga iskopava, jer je moglo doći do oštećenja. Nemoguće je obaviti bilo kakav arheološki posao a da se nešto ne uništi: takva je priroda posla. Ali ogoleti samo srce ravnice kao što je ona to učinila, i onda biti toliki baksuz i doživeti najgoru peščanu oluju u celom veku...
<BR>&nbsp;&nbsp;&nbsp;&nbsp;&nbsp;Ne. Ne, to je bilo suviše. Ime će joj eonima ostati ukaljano, ako ova oluja protrese Beklimot zbog onoga što je ona ovde učinila.
<BR>&nbsp;&nbsp;&nbsp;&nbsp;&nbsp;Možda je ovo mesto bilo ukleto, kao što su govorili neki sujeverni ljudi. Sifera 89 nikada nije bila naročito sklona čudacima bilo koje vrste. Ali ovo iskopavanje, za koje se nadala da će predstavljati krunu njene karijere, od samog početka joj je zadavalo samo glavobolju. A sada je čak zapretilo da zauvek okonča njenu profesionalnu karijeru... ako je i ne ubije.
<BR>&nbsp;&nbsp;&nbsp;&nbsp;&nbsp;Eilis 18, jedan od njenih pomoćnika, dotrča do nje. Bio je to vitak, žilav muškarac, koji je, međutim, delovao sitno pored visoke, atletski građene Sifere.
<BR>&nbsp;&nbsp;&nbsp;&nbsp;&nbsp;"Pričvrstili smo sve što smo mogli!" doviknu joj on, napola bez daha. "Sada sve zavisi od bogova!"
<BR>&nbsp;&nbsp;&nbsp;&nbsp;&nbsp;Ona mu odvrati namrštivši se. "Bogova? Kojih bogova? Vidiš li ti, Eilise, neke bogove u blizini?"
<BR>&nbsp;&nbsp;&nbsp;&nbsp;&nbsp;"Samo sam hteo da kažem..."
<BR>&nbsp;&nbsp;&nbsp;&nbsp;&nbsp;"Znam šta si hteo da kažeš. Zaboravi."
<BR>&nbsp;&nbsp;&nbsp;&nbsp;&nbsp;S druge strane stigao je Tuvik 443, nadzornik radnika. Oči su mu bile razrogačene od straha. "Gospo", pozva je on. "Gospo, gde da se sklonimo? Nemamo gde da se sklonimo!"
<BR>&nbsp;&nbsp;&nbsp;&nbsp;&nbsp;"Rekla sam ti, Tuviče. Tamo dole, ispod stene."
<BR>&nbsp;&nbsp;&nbsp;&nbsp;&nbsp;"Zatrpaće nas. Zašto vi niste tamo?"
<BR>&nbsp;&nbsp;&nbsp;&nbsp;&nbsp;Zapanjeno ga je pogledala. Zar je mislio da ima neko privatno skrovište u kome će biti bezbednija od ostalih?
<BR>&nbsp;&nbsp;&nbsp;&nbsp;&nbsp;"Doći ću, Tuviče. Hajde, idi! Prestani da me gnjaviš!" Preko puta, u blizini šestougaone zgrade od cigala koju su rani istraživači prozvali Hram Sunaca, Sifera primeti krupnu priliku Balika 338. Čkiljeći, zaklanjajući oči od ledene svetlosti Tana i Site, stajao je zagledan prema severu, sa koga je pristizala oluja. Na licu mu se očitavala patnja.
<BR>&nbsp;&nbsp;&nbsp;&nbsp;&nbsp;Balik je bio njihov glavni stratigraf, ali je takođe važio u ekspediciji za, kakvog takvog, stručnjaka za meteorologiju. U njegova zaduženja ulazilo je i pisanje vremenskih izveštaja, kao i da pazi na moguće neočekivane promene.
<BR>&nbsp;&nbsp;&nbsp;&nbsp;&nbsp;Vreme na poluostrvu Sagikan uglavnom se nije menjalo: cela oblast bila je nezamislivo jalova, i tek svakih deset ili dvadeset godina pala bi određena količina kiše. Jedinu klimatsku neobičnost predstavljala je izmena u ustrojstvu preovlađujućih vazdušnih struja, koja je pokretala ciklonske sile i donosila peščanu oluju, pa čak se i to događalo tek nekoliko puta u toku jednog veka.
<BR>&nbsp;&nbsp;&nbsp;&nbsp;&nbsp;Da li je Balikov malodušan izraz lica bio posledica krivice koju mora da je osećao jer nije predvideo oluju? Ili je izgledao u toj meri prestravljen jer je, sada, mogao da proračuna punu jačinu besa koji će se sručiti na njih?
<BR>&nbsp;&nbsp;&nbsp;&nbsp;&nbsp;Sve je moglo biti drugačije, govorila je Sifera sama sebi, da su imali malo više vremena da se pripreme za klanicu. Sada joj je bilo jasno da su svi izdajnički znaci bili tu, samo je trebalo biti dovoljno mudar i primetiti ih... nalet žestoke suve toplote, nepojmljive čak i za standarde poluostrva Sagikin; neočekivani mrtvi spokoj zamenio je uobičajeni postojani povetarac sa savera; a onda je, što je bilo najčudnije, počeo da duva vetar pun vlage sa juga. Sve ptice khala, ti čudni, koštunjavi strvinari koji su pohodili ovu oblast poput vukodlaka, nadigle su se kada je počeo da duva ovaj vetar i nestale put zapadne pustinje pretrpane dinama kao da su im demoni za petama.
<BR>&nbsp;&nbsp;&nbsp;&nbsp;&nbsp;To je trebalo da ih upozori, pomislila je Sifera. Kada su se ptice khala podigle i vrišteći odletele u zemlju dina.
<BR>&nbsp;&nbsp;&nbsp;&nbsp;&nbsp;Međutim, svi su bili toliko obuzeti iskopavanjima da nisu obraćali pažnju na ono što se oko njih događalo. Najverovatnije su jednostavno odbijali da to urade. Pretvaraj se da ne primećuješ znake nadolazeće peščane oluje i možda će oluja skrenuti na drugu stranu.
<BR>&nbsp;&nbsp;&nbsp;&nbsp;&nbsp;A onda se niotkuda pojavio mali sivi oblak daleko na severu, tamna mrlja na razjarenom štitu pustinjskog neba, koje je obično bilo jasno poput ogledala...
<BR>&nbsp;&nbsp;&nbsp;&nbsp;&nbsp;Oblak? Vidiš li oblak? Ne vidim nikakve oblake.
<BR>&nbsp;&nbsp;&nbsp;&nbsp;&nbsp;Novo poricanje.
<BR>&nbsp;&nbsp;&nbsp;&nbsp;&nbsp;Oblak je prerastao u ogromno crno čudovište koje je ispunilo pola neba. Vetar je i dalje duvao sa juga, ali više nije donosio vlagu... već je sada stizao u naletima koji su palili sve pred sobom... a uz njega počeo je da duva još jedan vetar, koji je bio čak i jači, iz suprotnog smera. Jedan je hranio drugoga. A kada su se sreli...
<BR>&nbsp;&nbsp;&nbsp;&nbsp;&nbsp;"Sifera!" povika Balik. "Evo je, dolazi! Brzo u zaklon!"
<BR>&nbsp;&nbsp;&nbsp;&nbsp;&nbsp;"Hoću! Hoću!"
<BR>&nbsp;&nbsp;&nbsp;&nbsp;&nbsp;Nije želela da pođe u zaklon. Želela je da potrči od jednog do drugog mesta iskopavanja, da sve odjednom nadgleda, da pridržava strane šatora, da zagrli gomile dragocenih fotografskih ploča, da svojim telom zaštiti pročelje tek otkrivene Osmougaone kuće na kome su se nalazili zadivljujući mozaici otkriveni prethodnog meseca. Ali Balik je bio u pravu. Sifera je učinila sve što je mogla, ovog ludog jutra, da obezbedi mesto. Sada se trebalo skloniti, tamo dole ispod stene koja je štrčala sa gornje ivice mesta na kome su vršena iskopavanja, i nadati se da će ih ona zaštititi od najjačih naleta oluje.
<BR>&nbsp;&nbsp;&nbsp;&nbsp;&nbsp;Potrčala je prema njoj. Jake, snažne noge lako su je ponele preko izdeljenog, škripavog peska. Sifera nije još napunila četrdeset godina, bila je visoka, snažna žena u punoj fizičkoj snazi, i do ovog trenutka znala je samo za optimizam kada se radilo o bilo kom vidu njenog postojanja. Ali iznenada svemu je zapretila opasnost: njenoj akademskoj karijeri, njenom odličnom zdravlju, a možda i samom njenom životu.
<BR>&nbsp;&nbsp;&nbsp;&nbsp;&nbsp;Ostali su se stisnuli u podnožju stene, iza na brzinu sklepanog zaklona od drvenih motki za koje je bila privezana cerada. "Pomerite se", reče Sifera, krčeći sebiput.
<BR>&nbsp;&nbsp;&nbsp;&nbsp;&nbsp;"Gospo", zastenja Tuvik. "Gospo, naterajte oluju da se vrati!" Kao da je ona bila kakva boginja koja poseduje magične moći. Sifera se promuklo nasmeja. Predradnik izvede neki gest u njenom pravcu... neki sveti znak, pretpostavila je ona.
<BR>&nbsp;&nbsp;&nbsp;&nbsp;&nbsp;Ostali radnici, a svi odreda bili su iz malog sela istočno od ruševina, napraviše isti znak i počeše nešto da mrmljaju. Molitve? Njoj? Kakav sablastan trenutak. Ovi ljudi, poput svojih očeva i dedova, celog života kopali su po Beklimotu u službi ovog ili onog arheologa, strpljivo otkrivajući drevne zgrade, i prosejavali pesak tražeći sićušne artefakte. Verovatno su već doživeli neku gadnu peščanu oluju. Da li su uvek bili ovako prestravljeni? Ili je ovo bila neka superoluja?
<BR>&nbsp;&nbsp;&nbsp;&nbsp;&nbsp;"Evo je", reče Balik. "To je to." I pokri lice šakama.
<BR>&nbsp;&nbsp;&nbsp;&nbsp;&nbsp;Oluja se sručila na njih svom svojom silinom.
<BR>&nbsp;&nbsp;&nbsp;&nbsp;&nbsp;Sifera je u početku stajala, zureći kroz otvor u ceradi u monumentalni kiklopski gradski zid preko puta, kao da će uspeti da ga sačuva ako ne bude skidala pogled sa tog mesta. Ali već posle jednog trenutka to je postalo nemoguće. Na njih su se obrušili naleti neverovatne jare, tako pobesneli da je imala utisak da će joj kosa, pa čak i obrve buknuti. Okrenula je glavu i podigla ruku da zaštiti lice.
<BR>&nbsp;&nbsp;&nbsp;&nbsp;&nbsp;Zatim je stigao pesak i više se ništa nije videlo.
<BR>&nbsp;&nbsp;&nbsp;&nbsp;&nbsp;Ličilo je na kišnu oluju, samo su kišne kapi bile suviše čvrste. Začula se snažna grmljavina, koja to nije bila, već su taj zvuk stvarali milioni sićušnih čestica peska koje su dobovale po tlu. Pored tog najjačeg zvuka čuli su se i drugi, jedan klizav i šaputav, drugi škripav i grebav, treći koji je podsećao na tiho dobovanje. I užasno zavijanje. Sifera je zamišljala tone peska kako se u kaskadama obrušavaju, zatrpavajući zidove, zatrpavajući hramove, nepregledne temelje stambene oblasti, zatrpavajući kamp.
<BR>&nbsp;&nbsp;&nbsp;&nbsp;&nbsp;I zatrpavajući sve njih.
<BR>&nbsp;&nbsp;&nbsp;&nbsp;&nbsp;Okrenula se licem prema zidu stene i čekala kraj. Pomalo iznenađeno i tužno uhvatila je sebe kako histerično jeca, kako joj iz utrobe dopiru iznenadni duboki jecaji. Nije želela da umre. Svakako da nije: ko je to pa želeo? Ali do ovog trenutka nikada joj nije palo na pamet da postoji i nešto gore od umiranja.
<BR>&nbsp;&nbsp;&nbsp;&nbsp;&nbsp;Beklimot, najpoznatije arheološko nalazište na svetu, najstariji poznati grad ljudskog roda, mesto na kome se začela civilizacija, biće uništen... i to samo zahvaljujući njenom nemaru. Pokolenja kalgaških velikih arheologa radila su ovde tokom veka i po od otkrića Beklimota: prvo Galdo 221, najveći od njih svih, zatim Marpin, Stinupad, Šelbik, Numoin, sve sama slavna imena... i sada Sifera, koja je budalasto celo mesto ostavila otkriveno dok se približavala peščana oluja.
<BR>&nbsp;&nbsp;&nbsp;&nbsp;&nbsp;Dok je Beklimot bio pokopan ispod peska, ruševine su mirno dremale hiljadama godina, u istom stanju u kakvom su bile onog dana kada su poslednji stanovnici konačno ustuknuli pred promenjenom klimom i napustili ga. Svi arheolozi koji su ovde radili od Galdoovih dana vodili su računa o tome da na svetlost dana iznesu smo po jedan mali deo ovog nalazišta, da ga zaštite paravanima i ogradama protiv peska; oni je ujedno trebalo da ga štite od peščane oluje koja je predstavljala ozbiljnu opasnost, iako je bilo malo verovatno da će do nje odći. Sve do sada.
<BR>&nbsp;&nbsp;&nbsp;&nbsp;&nbsp;I ona je, razume se, postavila uobičajene paravane i ograde. Ali ne ispred novih iskopina, ne u oblasti svetilišta na koju je usredsredila svoja istraživanja. Tamo su se nalazile neke od najstarijih i najlepših zgrada Beklimota. I tako je ona, nestrpljiva da počne sa iskopavanjima, poneta žarom koji je nije napuštao da stalno ide dalje i dalje, prenebregla osnovne mere opreza. U tom trenutku ona na to, svakako, nije tako gledala. Ali sada, kada joj je u ušima odzvanjalo demonsko tutnjanje oluje, i kada se na nad njom nadnelo crno nebo koje je uništavalo...
<BR>&nbsp;&nbsp;&nbsp;&nbsp;&nbsp;Baš dobro što ovo neću preživeti, pomisli Sifera. Neću morati da čitam sve ono što će o meni kazati u svakoj knjizi iz arheologije koja će biti objavljena u narednih pedeset godina. "Slavno nalazište Beklimot predstavljalo je neprevaziđeni izvor podataka o ranom razvoju civilizacije na Kalgašu dok nije nesrećno uništeno zahvaljujući nehajnom načinu na koji je mlada i ambiciozna Sifera 89 sa univerziteta Saro vršila iskopavanja..."
<BR>&nbsp;&nbsp;&nbsp;&nbsp;&nbsp;"Mislim da prolazi", prošaputa Balik.
<BR>&nbsp;&nbsp;&nbsp;&nbsp;&nbsp;"Šta?" upita ona.
<BR>&nbsp;&nbsp;&nbsp;&nbsp;&nbsp;"Oluja. Slušaj! Smiruje se."
<BR>&nbsp;&nbsp;&nbsp;&nbsp;&nbsp;"Mora da nas je prekrio tako debeli sloj peska da ništa ne čujemo. I to je sve."
<BR>&nbsp;&nbsp;&nbsp;&nbsp;&nbsp;"Ne. Nismo zakopani, Sifera!" Balik povuče ceradu ispred njih i uspe malo da je podigne. Sifera proviri i zagleda se u otvorenu oblast između stene i gradskog zida.
<BR>&nbsp;&nbsp;&nbsp;&nbsp;&nbsp;Nije mogla da poveruje vlastitim očima.
<BR>&nbsp;&nbsp;&nbsp;&nbsp;&nbsp;Pred njom se protezala jasna tamnoplava linija neba. Sijalo je sunce. Bio je to tek slabi, ledeni sjaj dvostrukih sunaca Tanoa i Sita, ali u ovom trenutku je to bila najlepša svetlost koju je do tada ikada poželela da vidi.
<BR>&nbsp;&nbsp;&nbsp;&nbsp;&nbsp;Oluja je prošla. Ponovo je sve bilo mirno.
<BR>&nbsp;&nbsp;&nbsp;&nbsp;&nbsp;Ali gde je pesak? Zašto sve nije bilo zatrpano peskom?
<BR>&nbsp;&nbsp;&nbsp;&nbsp;&nbsp;Grad se i dalje video: veliki blokovi kamenih zidova, treperavi sjaj mozaika, šiljati kameni krov Hrama Sunaca. Čak je i većina njihovih šatora i dalje bila na svom mestu, uključujući gotovo sve važne. Ozbiljnu štetu pretrpeo je samo logor u kome su živeli radnici, a on se mogao obnoviti za nekoliko časova.
<BR>&nbsp;&nbsp;&nbsp;&nbsp;&nbsp;Zapanjena, ne usuđujući se da poveruje u ono što vidi, Sifera napusti zaklon i osvrnu se oko sebe. Na tlu nigde nije bilo peska. Čvrsto pečen i nabijen tamni sloj koji je obrazovao površinu tla u zoni iskopavanja i dalje je bio vidljiv. Sada je izgledao drugačije, bio je nekako čudno sastrugan, ali na njemu nije bilo ničega što je oluja mogla doneti.
<BR>&nbsp;&nbsp;&nbsp;&nbsp;&nbsp;Balik zamišljeno primeti: "Prvo je naišao pesak, a za njim vetar. I tako je vetar pokupio sav pesak koji se sručio na nas, i to isto onako brzo kako je ovaj pao, i poneo ga odmah dalje na jug. Čudo, Sifera. Samo tako to možemo nazvati. Pogledaj... vidi se gde je tle zagrebano, gde je ceo plitki gornji sloj peska očistio vetar; možda je eroziji bilo potrebno pedest godina da ga stvori, a uklonjen je za pet minuta, ali..."
<BR>&nbsp;&nbsp;&nbsp;&nbsp;&nbsp;Sifera gotovo da ga i nije slušla. Uhvatila je Balika za ruku i okrenula ga postrance tako da više nije gledao prema glavnoj oblasti njihovih iskopavanja.
<BR>&nbsp;&nbsp;&nbsp;&nbsp;&nbsp;"Pogledaj tamo", reče ona.
<BR>&nbsp;&nbsp;&nbsp;&nbsp;&nbsp;"Gde? Šta?"
<BR>&nbsp;&nbsp;&nbsp;&nbsp;&nbsp;Ona upre prst. "Tomboovo brdo."
<BR>&nbsp;&nbsp;&nbsp;&nbsp;&nbsp;Plećati stratigraf se zagleda u tom pravcu. "Blagi Bože! raspuklo se tačno po sredini!"
<BR>&nbsp;&nbsp;&nbsp;&nbsp;&nbsp;Tomboovo brdo bilo je, u stvari, nepravilna humka srednje visine, na nekih petnaest minuta hoda južno od glavnog dela grada. Niko na njemu nije radio preko sto godina, još od druge ekspedicije velikog pionira Galdoa 221, a Galdo nije u njemu pronašao ništa značajno. Uglavnom se smatralo da je to deponija na koju su građani starog Beklimota bacali kuhinjsko smeće... mada je samo po sebi bilo dovoljno zanimljivo, ipak nije bilo ništa u poređenju sa čudima kojih je bilo u izobilju posvuda unaokolo.
<BR>&nbsp;&nbsp;&nbsp;&nbsp;&nbsp;Međutim, očigledno je upravo Tomboovo brdo najgore prošlo za vreme nepogode: divlja snaga peščane oluje uspela je u trenu da uradi ono za šta pokolenja arheologa nisu marila. Nepravilan, iskrzan pojas zguljen je sa lica brda, poput kakve grozne rane, ogolivši veći deo unutrašnjosti gornjeg dela padine. Iskusnim terencima kakvi su bili Sifera i Balik bio je dovoljan samo jedan pogled da shvate značaj onoga što je dospelo na svetlost dana.
<BR>&nbsp;&nbsp;&nbsp;&nbsp;&nbsp;"Deo grada ispod đubrišta", promrmlja Balik.
<BR>&nbsp;&nbsp;&nbsp;&nbsp;&nbsp;"Mislim da ih ima više. Možda čitav niz", reče Sifera.
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;"Pogledaj. Tamo, na levoj strani."
<BR>&nbsp;&nbsp;&nbsp;&nbsp;&nbsp;Balik zviznu. "Nije li to zid u krošatskom stilu, ispod ugla onog kiklopskog temelja?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Trnci prostrujaše niz Siferinu kičmu. Okrenula se prema Baliku i videla da nije ništa manje zapanjen od nje. Oči su mu bile širom otvorene, lice bledo.
<BR>&nbsp;&nbsp;&nbsp;&nbsp;&nbsp;"U ime Tame!" promuklo je prošaputao. "Šta smo to otkrili, Sifera?"
<BR>&nbsp;&nbsp;&nbsp;&nbsp;&nbsp;"Nisam sigurna. Ali iz ovih stopa se dajem na posao." Pogledala je nazad prema zaklonu ispod stene, gde su još čučali prestravljeni Tuvik i njegovi ljudi, praveći svete znake i mrmljajući molitve tihim, zapanjenim glasovima, kao da još ne mogu da shvate da ih je moćna oluja poštedela. "Tuviče!" povika Sifera, upućujući mu energično, gotovo ljutito, znake. "Izlazi odatle zajedno sa ljudima! Čeka nas posao!"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
