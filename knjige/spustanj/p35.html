<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Bilo je kasno po podne trećeg dana po pomračenju. Binaj je šepajući išao tihim seoskim putem koji je vodio ka Skloništu. Kretao se polako i oprezno, osvrćući se na sve strane. Na nebu su sijala tri sunca, a Zvezde su se već odavno vratile u vekovnu tminu. Međutim, svet se nepovratno izmenio za ova tri dana. Isto kao i Binaj.
<BR>&nbsp;&nbsp;&nbsp;&nbsp;&nbsp;Za mladoga astronoma ovo je bio prvi dan da mu se u potpunosti vratila moć rasuđivanja. Šta je radio prethodna dva dana, nije mu baš bilo sasvim jasno. Celo to razdoblje bilo je jednostavno zamućeno, određeno izlaženjem i zalaženjem Onosa i ostalih sunaca koja su s vremena na vreme lutala nebom. Da mu je neko kazao da je ovo bio četvrti, peti ili šesti dan od katastrofe, Binaj ne bi mogao da mu protivuslovi. Leđa su mu bila ranjava, leva noga sva u modricama, a duž lica su mu se protezale ogrebotine prekrivene ukorelom krvlju. Celo telo ga je bolelo, mada su onaj prvobitni bol zamenili dosadni bolovi nekoliko raznih vrsta koji su dolazili iz raznih delova njegovog tela.
<BR>&nbsp;&nbsp;&nbsp;&nbsp;&nbsp;Šta se to desilo? Gde se on to nalazio?
<BR>&nbsp;&nbsp;&nbsp;&nbsp;&nbsp;Setio se borbe u Opservatoriji. Želeo je da je zaboravi. Horda poludelih stanovnika grada provalila je vrata, zavijajući i urlajući... praćena šačicom Apostola u odorama, ali to su uglavnom bili obični ljudi, verovatno dobri, jednostavni, dosadni ljudi koji su ceo život provodili radeći dobre, jednostavne, dosadne stvari na kojima je počivala civilizacija. A sada je, iznenada, civilizacija prestala da dejstvuje i svi ti prijatni, obični ljudi preobrazili su se u tren oka u razjarene zveri.
<BR>&nbsp;&nbsp;&nbsp;&nbsp;&nbsp;Trenutak kada su nagrnuli unutra... bio je užasan. Porazbijali su kamere koje su upravo snimile neprocenjive podatke o pomračenju, istrgnuli su veliki solarskop iz krova Opservatorije, podizali terminale kompjutera visoko iznad glava, a zatim ih treskali o pod...
<BR>&nbsp;&nbsp;&nbsp;&nbsp;&nbsp;A Ator se poput kakvog poluboga izdigao iznad njih i naredio im da odu...! Uzalud, kao što je uzalud narediti okeanskoj plimi da se vrati.
<BR>&nbsp;&nbsp;&nbsp;&nbsp;&nbsp;Binaj se prisetio kako je preklinjao Atora da pođe s njim, da pobegnu dok su još možda imali izgleda. "Pusti me, mladiću!" grmeo je Ator, koji ga najverovatnije nije ni prepoznao. "Sklonite ruke sa mene, gospodine!" Binaj tada shvati ono što je već odavno trebalo da mu bude jasno, da je Ator poludeo i da je jedan mali deo Atorova uma koji je još funkcionisao kako treba, priželjkivao smrt. Ono što je ostalo od Atora izgubilo je svu volju da preživi... da nastavi život u novom, užasnom svetu varvarizma posle pomračenja. To je bila najtragičnija pojedinačna stvar od svih, pomisli Binaj: uništenje Atorove volje za životom, beznadežno predavanje velikog naučnika suočenog sa ovim civilizacijskim holokostom.
<BR>&nbsp;&nbsp;&nbsp;&nbsp;&nbsp;A zatim... beg iz Opservatorije. To je poslednje čega se Binaj sećao sa izvesnim stepenom pouzdanja: osvrnuo se prema glavnoj prostoriji Opservatorije u trenutku kada je Ator nestajao pod naletom pljačkaša, a zatim se okrenuo, izleteo kroz sporedna vrata, poleteo niz požarne stepenice, izišao na stražnji izlaz i obreo se na parkiralištu...
<BR>&nbsp;&nbsp;&nbsp;&nbsp;&nbsp;A tamo su ga sačekale Zvezde u svoj svojoj užasnoj veličanstvenosti.
<BR>&nbsp;&nbsp;&nbsp;&nbsp;&nbsp;Binaj je tek kasnije shvatio da je u svojoj krajnjoj naivnosti, ili, pak, preteranoj samouverenosti koja se graničila sa arogancijom, potpuno potcenio njihovu moć. U trenutku kada su se pojavile i on se još nalazio u Opservatoriji, bio je suviše zaokupljen poslom da bi ga njihova sila povredila: jednostavno ih je konstatovao kao izuzetnu pojavu koju treba ispitati do najsitnijih pojedinosti čim bude imao malo slobodnog vremena, a zatim je nastavio da obavlja svoj posao. Ali ovde napolju, pod nemilosrdnim plaštom otvorenog neba, Zvezde su se obrušile na njega svom svojom silinom.
<BR>&nbsp;&nbsp;&nbsp;&nbsp;&nbsp;Ukočio se kada ih je ugledao. Neumoljiva hladna svetlost hiljadu sunaca stušila se prema njemu i oborila ga na kolena. Puzao je po tlu, daveći se od straha, oštro i ubrzano uvlačeći vazduh. Šake su mu se grozničavo tresle, srce mu je titralo, potoci znoja su mu se slivali niz zažareno lice. Kada ga je neki zaostali naučnički poriv nagnao da podigne lice prema tom neverovatnom bleštavilu iznad glave, kako bi mogao da ga ispita, analizira i zabeleži, bio je primoran da pokrije oči posle svega sekunde ili dve.
<BR>&nbsp;&nbsp;&nbsp;&nbsp;&nbsp;Toliko je uspeo da se seti: svoje borbe da gleda u Zvezde, neuspeha, poraza.
<BR>&nbsp;&nbsp;&nbsp;&nbsp;&nbsp;Posle toga, sve je bilo kao u magli. Dan ili dva, nagađao je, lutao je po šumi. Glasovi u daljini, kikotavi smeh, grubo, neusaglašeno pevanje. Na obzorju su pucketale vatre; posvuda ljuti miris dima. Kleknuo je kako bi zaronio lice u potok, a hladna, pitka voda promicala je, češući se o njegov obraz. Okružio ga je čopor malih životinja... nisu bile divlje, Binaj je kasnije zaključio, bili su to odbegli kućni ljubimci... lajali su na njega kao da nameravaju da ga rastrgnu.
<BR>&nbsp;&nbsp;&nbsp;&nbsp;&nbsp;Brao je bobice vinove loze. Popeo se na drvo da dohvati meku, zlatnu voćku i pao, strašno se udarivši. Prošlo je mnogo bolnih časova pre no što je uspeo da ustane i krene dalje.
<BR>&nbsp;&nbsp;&nbsp;&nbsp;&nbsp;Iznenadna pomahnitala tuča u najgušćem, najtamnijem delu šume... pesnice su sevale, laktovi se zarivali u rebra, pljuštali su strašni udarci, a onda je usledilo gađanje kamenjem, zversko skvičanje, čovekovo lice našlo se nadomak njegovog, oči crvene poput plamena, divlje rvanje, njih dvojica se okreću i okreću... a onda je ispružio ruku dohvatio kamen, podigao ga i odlučno zamahnuo...
<BR>&nbsp;&nbsp;&nbsp;&nbsp;&nbsp;Sati. Dani. Grozničava vrtoglavica.
<BR>&nbsp;&nbsp;&nbsp;&nbsp;&nbsp;A zatim, ujutro trećega dana, konačno se setio ko je, šta se dogodilo. Pomislio je na Raistu, njegovu družbenicu po ugovoru. Setio se da joj je obećao da će doći po nju u Sklonište kada završi posao u Opservatoriji.
<BR>&nbsp;&nbsp;&nbsp;&nbsp;&nbsp;Sklonište... gde li to beše?
<BR>&nbsp;&nbsp;&nbsp;&nbsp;&nbsp;Binajev um je dovoljno zaceleo tako da se setio kako se utočište koje su ljudi sa univerziteta podigli za sebe nalazilo na pola puta između kampusa i Saroa, u otvorenoj, seoskoj oblasti talasavih ravnica i travnatih livada. Tamo se nalazio stari akcelerator čestica iz odeljenja za fiziku, jedna ogromna podzemna prostorija, napuštena pre nekoliko godina kada su izgradili novi istraživački centar na visoravni Saro. Nije bilo teško opremiti betonske prostorije, pune odjeka, za kraći boravak nekoliko stotina ljudi, a kako je pristup akceleratoru oduvek bio zabranjen iz razloga bezbednosti, nije bilo problema da se to mesto osigura protiv bilo kakve vrste invazije građana poludelih tokom pomračenja.
<BR>&nbsp;&nbsp;&nbsp;&nbsp;&nbsp;Ali da bi našao Sklonište Binaj je prvo morao da se razabere gde se on nalazi. Sasvim otupeo, nasumce je lutao unaokolo bar dva dana, možda i više. Mogao se nalaziti bilo gde.
<BR>&nbsp;&nbsp;&nbsp;&nbsp;&nbsp;U ranim jutarnjim časovima uspeo je da iziđe iz šume, gotovo slučajno, neočekivano se obrevši u nekadašnjoj urednoj rezidencijalnoj oblasti. Sada je bila napuštena i u strahovitom neredu, kola nagomilana svuda po ulici na mestima gde su ih vlasnici ostavili kada više nisu bili u stanju da voze, a tu i tamo ležali su na putu i leševi prekriveni crnim rojevima muva. Nije bilo znaka da je ovde bilo ko živ.
<BR>&nbsp;&nbsp;&nbsp;&nbsp;&nbsp;Celo jutro proveo je tapkajući oko puta u predgrađu oivičenog pocrnelim, napuštenim domovima, ne prepoznavši baš ništa. U podne, kada su se Trej i Patru izdigli na nebu, ušao je u neku kuću kroz otvoreni prozor i poslužio se hranom koju je uspeo da pronađe i koja se još nije pokvarila. Iz slavine u kuhinji nije potekla ni kap vode; ali je zato pronašao sanduk flaširane vode u podrumu i dobro se napio. U ostatku vode se okupao.
<BR>&nbsp;&nbsp;&nbsp;&nbsp;&nbsp;Kasnije je nastavio krivudavim putem do vrha brda; bio je to ćorsokak. Na vrhu su se nalazila impozantna zdanja sva do jednog spaljena, tako je od njih ostala samo školjka. Od poslednje kuće na brdu nije ostalo ništa osim pacija na padini popločanog ružičastim i plavim pločicama, koje su van svake sumnje nekada bile veoma lepe, ali sada uništene debelim, crnim gomilama đubreta razbacanog po njihovoj sjajnoj površini. S teškom mukom se popeo do njega i zagledao u dolinu s druge strane.
<BR>&nbsp;&nbsp;&nbsp;&nbsp;&nbsp;Vazduh je bio veoma miran. Avioni nisu leteli, nisu se čuli zvuci saobraćaja, čudna tišina odbijala se iz svih pravaca.
<BR>&nbsp;&nbsp;&nbsp;&nbsp;&nbsp;Odjednom se Binaj setio gde se nalazi i sve je došlo na svoje mesto.
<BR>&nbsp;&nbsp;&nbsp;&nbsp;&nbsp;S njegove leve strane video se univerzitet, lepa skupina zgrada od cigala od kojih su mnoge sada bile prošarane crnim mrljama dima, a neke su, izgleda, načisto bile uništene. Iza njih, na svom istaknutom položaju, nalazila se Opservatorija. Binaj je na brzinu osmotri, a onda skrenu pogled, zadovoljan što iz ove udaljenosti nije jasno mogao da odredi u kome je stanju.
<BR>&nbsp;&nbsp;&nbsp;&nbsp;&nbsp;Daleko s njegove desne strane nalazio se Saro, presijavajući se na bleštavom suncu. Učinilo mu se da je gotovo nedirnut. Ali dobro je znao da bi, da ima dvogled, ugledao polomljene prozore, srušene zgrade, tinjajuće ugarke, pramenove dima, sve ožiljke požara koji je izbio po Spuštanju Noći.
<BR>&nbsp;&nbsp;&nbsp;&nbsp;&nbsp;Pravo ispod njega, između grada i kampusa, nalazila se šuma po kojoj je lutao za vreme delirijuma. Sklonište treba da se nalazi na suprotnom kraju; može se lako desiti da je pre otprilike jednog dana prošao na nekoliko stotina jardi od ulaza, ali to nije znao.
<BR>&nbsp;&nbsp;&nbsp;&nbsp;&nbsp;Pomisao da treba ponovo da prođe kroz šumu nije ga privlačila. Sigurno je još bila puna ludaka, krvnika, razdraženih odbeglih kućnih ljubimaca, sve sile nevolja. Međutim, sa ovog izdignutog mesta na vrhu brda ugledao je put koji je presecao šumu i splet ulica koje su vodile do tog puta. Drži se popločanih staza, reče on sam sebi, i sve će biti u redu.
<BR>&nbsp;&nbsp;&nbsp;&nbsp;&nbsp;I bilo je. Onos je još bio na nebu kada je putem prošao kroz šumu i skrenuo na uski seoski drum za koji je znao da vodi ka Skloništu. Poslepodnevne senke tek su počele da se izdužuju kada je stigao do spoljašnje kapije. Pošto nju prođe, Binaj je znao da mora da krene dugačkim, nepopločanim putem koji će ga odvesti do druge kapije, a zatim oko nekoliko spoljašnjih zgrada do uvučenog ulaza u samo Sklonište.
<BR>&nbsp;&nbsp;&nbsp;&nbsp;&nbsp;Spoljašnja kapija, visoka metalna mreža, bila je otvorena kada je stigao do nje. To je bilo neočekivano i nije slutilo na dobro. Zar je moguće da je rulja i ovde prodrla?
<BR>&nbsp;&nbsp;&nbsp;&nbsp;&nbsp;Ali nije bilo znakova uništavanja kakve je ta rulja za sobom ostavljala. Sve je bilo onako kako je trebalo da bude, osim što je kapija bila otvorena. Ušao je unutra, zbunjen, i krenuo nepopločanim putem.
<BR>&nbsp;&nbsp;&nbsp;&nbsp;&nbsp;Bar je unutrašnja kapija bila zatvorena.
<BR>&nbsp;&nbsp;&nbsp;&nbsp;&nbsp;"Ja sam Binaj 25", izgovori on pred njom i dade svoj univerzitetski kodirani broj za identifikaciju. Prolazili su trenuci, prerastali u minute, ali ništa se nije događalo. Zeleno oko skenera iznad njega izgleda da je radilo... primetio je da mu sočiva klize s jedne na drugu stranu... možda su kompjuteri koji njime upravljaju ostali bez struje ili su potpuno smrskani. Čekao je. Pričekao je još malo. "Ja sam Binaj 25", ponovio je, konačno i drugi put dao broj. "Ovlašćen sam da uđem ovamo." A onda se setio da ime i broj nisu bili dovoljni: trebalo je takođe znati lozinku.
<BR>&nbsp;&nbsp;&nbsp;&nbsp;&nbsp;Ali kako je ona glasila? Panika poče da mu izjeda dušu. nije mogao da se seti. Nije mogao da je se seti. Kakav apsurd! Konačno je uspeo da stigne dovde, samo da bi se zaglavio kod spoljašnje kapije zbog svoje vlastite gluposti!
<BR>&nbsp;&nbsp;&nbsp;&nbsp;&nbsp;Lozinka... lozinka...
<BR>&nbsp;&nbsp;&nbsp;&nbsp;&nbsp;Imala je neke veze sa katastrofom, tako je. "Pomračenje?" Ne, nije to. Kopao je po ranjenom umu. "Kalgaš Dva"? Izgleda da nije. "Dovim"? "Onos"? "Zvezde"?
<BR>&nbsp;&nbsp;&nbsp;&nbsp;&nbsp;To je već bilo bliže.
<BR>&nbsp;&nbsp;&nbsp;&nbsp;&nbsp;A onda se setio.
<BR>&nbsp;&nbsp;&nbsp;&nbsp;&nbsp;"Spuštanje noći", izgovorio je pobednički.
<BR>&nbsp;&nbsp;&nbsp;&nbsp;&nbsp;Ponovo se ništa nije dogodilo, bar ne odmah.
<BR>&nbsp;&nbsp;&nbsp;&nbsp;&nbsp;Ali onda, a njemu se činilo da je prošlo hiljadu godina, kapija se otvorila da ga propusti.
<BR>&nbsp;&nbsp;&nbsp;&nbsp;&nbsp;Išao je u cik-cak pored spoljašnjih zgrada i našao se pred ovalnim metalnim vratima samog Skloništa, postavljenim pod uglom od 45 stepeni u tlu. Ovde ga je osmotrilo drugo zeleno oko. Da li je morao ponovo da se identifikuje? Očigledno jeste. "Ja sam Binaj 25", reče on, pripremivši se za ponovno dugo čekanje.
<BR>&nbsp;&nbsp;&nbsp;&nbsp;&nbsp;Međutim, kapija istog časa poče da se uvlači. On se zagleda niz betonsko predsoblje Skloništa. Raista 717 ga je čekala na svega deset jardi odatle.
<BR>&nbsp;&nbsp;&nbsp;&nbsp;&nbsp;"Binaje!" povikala je i pojurila k njemu. "Oh, Binaje, Binaje..."
<BR>&nbsp;&nbsp;&nbsp;&nbsp;&nbsp;Od kada su postali družbenici po ugovoru - sada je tome bilo preko godinu i po - nikada se nisu razdvajali duže od osamnaest časova. Sada su bili razdvojeni danima. On privuče njenu vitku priliku k sebi i čvrsto je steže; dugo je nije puštao.
<BR>&nbsp;&nbsp;&nbsp;&nbsp;&nbsp;A onda shvati da i dalje stoje na ulazu u Sklonište.
<BR>&nbsp;&nbsp;&nbsp;&nbsp;&nbsp;"Zar ne bi bilo bolje da uđemo i zaključamo kapiju?" upita on. "Šta ako su me pratili? Mislim da nisu, ali..."
<BR>&nbsp;&nbsp;&nbsp;&nbsp;&nbsp;"Nije važno. Nema više nikog."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Svi su juče otišli. "Čim je Onos izgrejao. Želeli su da i ja pođem, ali sam im rekla da ću te sačekati i sačekla sam te."
<BR>&nbsp;&nbsp;&nbsp;&nbsp;&nbsp;Zurio je u nju otvorenih usta, ništa ne shvatajući.
<BR>&nbsp;&nbsp;&nbsp;&nbsp;&nbsp;Tek je sada primetio kako umorno i iscrpljeno izgleda, posustalo i mršavo. Nekada sjajna kosa visila joj je u neočešljanim pramenovima, lice joj je bilo bledo, nenašminkano. Oči crvene i naduvene. Kao da je ostarila pet do deset godina.
<BR>&nbsp;&nbsp;&nbsp;&nbsp;&nbsp;"Raista, koliko je vremena prošlo od pomračenja?"
<BR>&nbsp;&nbsp;&nbsp;&nbsp;&nbsp;"Danas je treći dan."
<BR>&nbsp;&nbsp;&nbsp;&nbsp;&nbsp;"Tri dana. Otprilike sam i ja tako mislio." Glas mu je čudno odzvanjao. Pogledao je pored nje u prazno Sklonište. Prazna podzemna odaja protezala se u nedogled i bila je osvetljena nizom svetiljki odozgo. Dokle mu je pogled dosezao nije bilo nikoga. Ovo nije uopšte očekivao. Plan je bio da svi ostanu skriveni dok ne bude sigurno da iziđu. U čudu je zapitao: "Kuda su otišli?"
<BR>&nbsp;&nbsp;&nbsp;&nbsp;&nbsp;"Amgando", odvrati Raista.
<BR>&nbsp;&nbsp;&nbsp;&nbsp;&nbsp;"Nacionalni park Amgando? Ali on je odavde udaljen stotinama milja! Jesu li poludeli kad su već drugog dana izišli iz skrovišta i krenuli ka nekom mestu na pola puta do drugog kraja zemlje? Imaš li pojma šta se događa tamo napolju, Raista?"
<BR>&nbsp;&nbsp;&nbsp;&nbsp;&nbsp;Amgando park je bio prirodni rezervat, daleko na jugu, mesto po kome su lutale divlje životinje i gde su lokalne biljke te provincije ljubomorno čuvane. Binaj je jednom bio tamo, još kao dečak, sa ocem. Bila je to gotovo potpuna divljina sa svega nekoliko prosečenih staza za pešačenje.
<BR>&nbsp;&nbsp;&nbsp;&nbsp;&nbsp;Ona reče: " Smatrali su da će biti bezbedniji ako tamo krenu."
<BR>&nbsp;&nbsp;&nbsp;&nbsp;&nbsp;"Bezbedniji?"
<BR>&nbsp;&nbsp;&nbsp;&nbsp;&nbsp;"Proneo se glas da svi koji su još pri zdravoj pameti, svi koji žele da učestvuju u ponovnoj izgradnji društva, treba da se sastanu u Amgandu. Očigledno su tamo krenuli ljudi iz svih krajeva, hiljade njih. Uglavnom sa ostalih univerziteta. I neki ljudi iz vlade."
<BR>&nbsp;&nbsp;&nbsp;&nbsp;&nbsp;"Odlično. Čitave horde profesora i političara tapkaju po parku. Sve ostalo je uništeno, pa zašto ne bi uništili i poslednji komadić neiskvarene teritorije koju imamo?"
<BR>&nbsp;&nbsp;&nbsp;&nbsp;&nbsp;"To nije važno, Binaje. Važno je to da se Amgando park nalazi u rukama razumnih ljudi, on je enklava civilizacije okružena opštim ludilom. Znaju za nas, tražili su nas, pre no što su komunikatori zamukli, da dođemo i pridružimo im se. Glasali smo: dve trećine su bile za to da se pođe, a jedna protiv."
<BR>&nbsp;&nbsp;&nbsp;&nbsp;&nbsp;"Dva prema jedan", smrknuto ponovi Binaj. "Iako niste videli Zvezde, ipak ste uspeli da poludite! Zamisli samo, napustiti Sklonište radi pešačenja od tri stotine milja... ili možda ima pet stotina?... kroz potpuni haos koji vlada napolju. Zašto niste sačekali mesec dana, ili šest meseci, svejedno. Imali ste dovoljno hrane i vode da ovde izdržite godinu dana."
<BR>&nbsp;&nbsp;&nbsp;&nbsp;&nbsp;"I mi smo to kazali", odvrati Raista. "Ali oni su nam odgovorili, mislim na ljude iz Amganda, da sada trebalo poći. Ako bismo čekali još nekoliko nedelja, lutajuće bande ludaka bi udružile bi se u organizovane armije pod upravom lokalnih vojnih zapovednika, sa kojima bismo morali da se razračunamo kada iziđemo. A ako bismo čekali duže od nekoliko nedelja Apostoli Plamena bi najverovatnije obrazovali represivnu novu vladu, sa vlastitom policijom i vojskom, koje bi nas sačekale čim zakoračimo iz Skloništa. Sada ili nikada, rekoše ljudi iz Amganda. Lakše je odbraniti se od raštrkanih, napola ludih, slobodnih bandita nego se suprotstaviti organizovanim vojskama. I tako smo odlučili da krenemo."
<BR>&nbsp;&nbsp;&nbsp;&nbsp;&nbsp;"Svi osim tebe."
<BR>&nbsp;&nbsp;&nbsp;&nbsp;&nbsp;"Htela sam tebe da sačekam."
<BR>&nbsp;&nbsp;&nbsp;&nbsp;&nbsp;On je uhvati za šaku. "Kako si znala da ću doći?"
<BR>&nbsp;&nbsp;&nbsp;&nbsp;&nbsp;"Rekao si da hoćeš, Čim završiš fotografisanje pomračenja. Ti uvek održiš svoja obećanja, Binaje."
<BR>&nbsp;&nbsp;&nbsp;&nbsp;&nbsp;"Da", odvrati Binaj dalekim glasom. Još se nije oporavio od šoka što je Sklonište našao prazno. Nadao se da će se ovde odmoriti, izlečiti izubijano telo, do kraja dovesti u red um koji su uzdrmale Zvezde. Šta sada da rade: da osnuju ovde dom sasvim sami, samo njih dvoje u ovoj betonskoj grobnici punoj odjeka? Ili da pokušaju sasvim sami da stignu do Amganda? Odluka da se isprazni Sklonište imala je nekog uvrnutog smisla, zaključio je Binaj... pod pretpostavkom da je uopšte imalo smisla da se svi okupe u Amgandu, tako da je verovatno bilo bolje krenuti na put sada, dok je zemlja još u takvoj pometnji, nego čekati da nova politička tela, bilo Apostoli, bilo oblasni gusari, zabrane svako putovanje među oblastima. Želeo je, međutim, da pronađe i svoje prijatelje koji su još bili ovde... da se pidruži zajednici poznatih ljudi dok se ne oporavi od šoka koji su mu donela tri poslednja dana. Tupo je upitao: "Imaš li ikakvu predstavu o tome šta se zbiva tamo napolju, Raista?"
<BR>&nbsp;&nbsp;&nbsp;&nbsp;&nbsp;"Dobijali smo izveštaje preko komunikatora, dok svi kanali nisu zamrli. Grad je očigledno gotovo potpuno uništen u požaru, a i univerzitet je dosta oštećen... to je sve tačno, je li tako?"
<BR>&nbsp;&nbsp;&nbsp;&nbsp;&nbsp;Binaj klimnu. "Koliko znam, jeste. Pobegao sam iz Opservatorije u trenutku kada je rulja provalila unutra. Ator je ubijen, u to sam prilično siguran. Sva oprema je uništena... sva osmatranja pomračenja propala..."
<BR>&nbsp;&nbsp;&nbsp;&nbsp;&nbsp;"Oh, Binaje, tako mi je žao."
<BR>&nbsp;&nbsp;&nbsp;&nbsp;&nbsp;"Uspeo sam da umaknem kroz stražnji izlaz. Istog trenutka kada sam se našao napolju Zvezde su me udarile poput tone cigli. Dve tone. Ne možeš zamisliti kako je to bilo, Raista. Drago mi je što to ne možeš zamisliti. Nekoliko dana bio sam van sebe, lutao sam po šumi. Više ne važe nikakvi zakoni. Svako je svakom gospodar. Možda sam ubio nekog u tuči. Kućne životinje su podivljale i lutaju unaokolo... Zvezde mora da su i njima oduzele pamet... užasne su."
<BR>&nbsp;&nbsp;&nbsp;&nbsp;&nbsp;"Binaje, Binaje..."
<BR>&nbsp;&nbsp;&nbsp;&nbsp;&nbsp;"Sve kuće su spaljene. Jutros sam prošao kroz ono lepo naselje na brdu južno od šume... Onoski Vis, da li se tako zove?... da ne poveruješ koliko je uništeno. Ni žive duše nisam u njemu sreo. Polupana kola, leševi po ulicama, kuće u ruševinama... blagi Bože, Raista, kakva luda noć! A ludilo ne jenjava!"
<BR>&nbsp;&nbsp;&nbsp;&nbsp;&nbsp;"Zvučiš mi u redu", primeti ona. "Uzdrman, ali ne i..."
<BR>&nbsp;&nbsp;&nbsp;&nbsp;&nbsp;"Lud? Ali bio sam. Od trenutka kada sam se našao pod Zvezdama dok se nisam danas probudio. Tada su stvari konačno počele da se povezuju ponovo u mojoj glavi. Međutim, mislim da je većina ljudi prošla mnogo gore. Oni koji se nisu uopšte emocionalno pripremili, oni koji su jednostavno zurili u nebo i... bum!... sunaca više nije bilo, zasijale su Zvezde. Kao što reče tvoj ujak Širin, razni ljudi će različito reagovati; od onih koji će biti kratko vreme dezorijentisani do onih koji će potpuno i zauvek poludeti."
<BR>&nbsp;&nbsp;&nbsp;&nbsp;&nbsp;Raista tiho primeti: "Širin je bio s tobom u Opservatoriji za vreme pomračenja, je li tako?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"A posle?"
<BR>&nbsp;&nbsp;&nbsp;&nbsp;&nbsp;"Ne znam. Imao sam puno posla oko snimanja pomračenja. Nemam pojma šta se s njim dogodilo. Mislim da nije bio u blizini kada je rulja provalila unutra."
<BR>&nbsp;&nbsp;&nbsp;&nbsp;&nbsp;Ovlaš se osmehnuvši, Raista reče: "Možda je umakao u pometnji koja je nastala. Ujak je takav... ponekad, kada se sprema nevolja, ume veoma brzo da trči. Ne bih volela da mu se nešto loše dogodilo."
<BR>&nbsp;&nbsp;&nbsp;&nbsp;&nbsp;"Raista, nešto loše se dogodilo celom svetu. Možda je Ator bio u pravu: možda je bolje prepustiti se sudbini i dozvoliti da te odnese. Na taj način ne moraš da se suočiš sa posvemašnjim ludilom i hosom."
<BR>&nbsp;&nbsp;&nbsp;&nbsp;&nbsp;"Ne smeš tako govoriti, Binaje."
<BR>&nbsp;&nbsp;&nbsp;&nbsp;&nbsp;"Ne. Ne, ne smem." Prišao joj je s leđa i lagano je pomilovao po ramenima. Sagnuo se napred i nežno počeo nosem da je golica iza uveta... "Raista, šta ćemo sad?"
<BR>&nbsp;&nbsp;&nbsp;&nbsp;&nbsp;"Mislim da mogu da pogodim", odvrati ona.
<BR>&nbsp;&nbsp;&nbsp;&nbsp;&nbsp;Uprkos svemu, morao je da se nasmeje. "Mislio sam posle toga."
<BR>&nbsp;&nbsp;&nbsp;&nbsp;&nbsp;"Hajde da o tome brinemo posle", odvrati ona.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
