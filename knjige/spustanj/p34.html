<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Tama je još obavijala svet, Zvezde su još plavile Kalgaš svojim dijaboličnim rekama svetlosti, kada je Sifera 89 posrćući izišla iz razorene zgrade Opservatorije. Međutim, na istočnom obzorju pomaljao se slabi, ružičasti sjaj zore, prvi znak nade da će se sunca možda vratiti na nebesa.
<BR>&nbsp;&nbsp;&nbsp;&nbsp;&nbsp;Stajala je na travnjaku Opservatorije, raširenih nogu, glave zabačene unazad, duboko udišući vazduh.
<BR>&nbsp;&nbsp;&nbsp;&nbsp;&nbsp;Um joj je bio umrtvljen. Nije imala pojma koliko je časova prošlo od kada se nebo smračilo, a zvezde se jurišući pojavile na vidiku poput eksplozije zvuka milion truba. Cele noći lutala je ošamućeno hodnicima Opservatorije, ne mogavši da nađe izlaz, boreći se sa ludacima koji su se rojili svuda oko nje. Stalno je razmišljala o tome da je i sama poludela. Jedino joj je na umu bio opstanak: odgurujući šake koje su je hvatale; parirajući udarce motki motkom koju je otrgla nekom čoveku što je pao; izbegavajući vrištanje, stampeda manijaka koji su se kotrljali ruku pod ruku u skupinama od po šest do osam ljudi kroz hodnike, gazeći sve na svom putu.
<BR>&nbsp;&nbsp;&nbsp;&nbsp;&nbsp;Činilo joj se da je milion ljudi iz grada divljalo Opservatorijom. Kuda god bi se okrenula, ugledala bi naduvena lica, iskolačene oči, razjapljena usta, obešene jezike, prste skvrčene u čudovišne kandže.
<BR>&nbsp;&nbsp;&nbsp;&nbsp;&nbsp;Lomili su sve. Nije imala pojma gde su Binaj ili Teremon. Neodređeno se sećala da je videla Atora među deset do dvadeset ričućih razbojnika; njegova gusta griva sede kose izdizala se iznad njih... a onda ga je videla kako nestaje među njima.
<BR>&nbsp;&nbsp;&nbsp;&nbsp;&nbsp;Posle toga Sifera se više ničega nije jasno sećala. Tokom celog pomračenja trčala je tamo-ovamo, uz jedan hodnik, pa niz drugi poput miša u lavirintu. Nikada nije dobro upoznala raspored Opservatorije, ali nije trebalo da ima toliko problema sa pronalaženjem puta koji je vodio napolje... da je bila pri zdravoj pameti. Sada, kada ju je nemilosrdno obasjavala svetlost zvezda kroz svaki prozor, činilo joj se da joj mozak probada neki ledeni vršak. Nije mogla da razmišlja. Nije mogla da razmišlja. Nije mogla da razmišlja. Bila je u stanju jedino da trči tamo-amo, odgurujući u stranu pohotne, blebetave budale, probijajući se kroz zbijene bande odrpanih stranaca, tragajući očajnički, nedelotvorno i uzaludno za nekim od glavnih izlaza. I tako se to nastavljalo iz časa u čas, kao da je uhvaćena u snu koji se neće završiti.
<BR>&nbsp;&nbsp;&nbsp;&nbsp;&nbsp;Sada se konačno obrela napolju. Nije znala kako je ovamo dospela. Odjednom su se pred njom našla vrata, na kraju jednog hodnika za koji je bila sigurna da je njime prošla bar hiljadu puta ranije. Zaškripala su kada ih je gurnula i nju zapahnu nalet svežeg vazduha; ona posrćući iziđe napolje.
<BR>&nbsp;&nbsp;&nbsp;&nbsp;&nbsp;Grad je bio u plamenu. Videla je u daljini plamenove, jednu svetlu, pomahnitalu, crvenu mrlju naspram tamne pozadine neba.
<BR>&nbsp;&nbsp;&nbsp;&nbsp;&nbsp;Čula je krike, jecaje, divlji smeh na sve strane.
<BR>&nbsp;&nbsp;&nbsp;&nbsp;&nbsp;Ispod nje, malo nizbrdo, neki ljudi su bezumno navlačili drvo u želji da ga obore... hvatajući se za njegove grane, ulažući silan napor da iščupaju koren iz tla pukom snagom. Nije znala zašto to čine. Najverovatnije nisu ni oni.
<BR>&nbsp;&nbsp;&nbsp;&nbsp;&nbsp;Drugi neki ljudi su prevrtali kola na parkingu Opservatorije. Sifera se upitala da li bi jedna od tih kola mogla biti njena. Nije se sećala. Malo čega se uopšte sećala. Napor je predstavljalo već i to da se seti svoga imena.
<BR>&nbsp;&nbsp;&nbsp;&nbsp;&nbsp;"Sifera", izgovorila je naglas. "Sifera 89. Sifera 89."
<BR>&nbsp;&nbsp;&nbsp;&nbsp;&nbsp;Dopadalo joj se kako zvuči. Bilo je to lepo ime. Majčino... ili možda babino. Nije bila baš sigurna.
<BR>&nbsp;&nbsp;&nbsp;&nbsp;&nbsp;"Sifera 89", ponovila je. "Ja sam Sifera 89."
<BR>&nbsp;&nbsp;&nbsp;&nbsp;&nbsp;Pokušala je da se seti svoje adrese. Ne. Gomila beznačajnih brojeva.
<BR>&nbsp;&nbsp;&nbsp;&nbsp;&nbsp;"Pogledaj Zvezde!" zaurla neka žena, projurivši pored nje. "Pogledaj Zvezde i umri!"
<BR>&nbsp;&nbsp;&nbsp;&nbsp;&nbsp;"Ne", odvrati smireno Sifera. "Zašto bih želela da umrem?"
<BR>&nbsp;&nbsp;&nbsp;&nbsp;&nbsp;Ali ipak je pogledala u Zvezde. Sada se već gotovo privikla na njih. Ličile su na veoma sjajne svetiljke... veoma sjajne... bilo ih je toliko na nebu pa se činilo da se pretapaju, da obrazuju jednu jedinstvenu bleštavu masu, nalik na svetleći ogrtač razapet preko nebesa. Kada bi zadržala na njima pogled duže od sekunde ili dve, mislila je da razaznaje pojedinačne tačkice svetlosti, sjajnije od onih okolo, koje su pulsirale bizarnom snagom. Ali najviše je uspela da ih posmatra pet do šest sekundi; tada bi je svladala sila sve te pulsirajuće svetlosti, osetila bi trnce po skalpu, lice bi joj se zažarilo i morala bi da pogne glavu i prstima da protrlja mesto između očiju na kome je osećala nesnosnu bol.
<BR>&nbsp;&nbsp;&nbsp;&nbsp;&nbsp;Prošla je kroz parking, ne obraćajući pažnju na pomamu svuda oko sebe, i izbila na drugom kraju, odakle je vodio popločani put duž ispusta na padini opservatorijskog brda. Iz dela mozga koji joj je još funkcionisao stiglo je obaveštenje da je taj put vodio od opservatorije do glavnog dela univerzitetskog kampusa. Sada je već nazirala ispred i malo iznad mesta na kome se nalazila neke od viših zgrada univerziteta.
<BR>&nbsp;&nbsp;&nbsp;&nbsp;&nbsp;Na nekim od njih poigravali su plamenovi. Zvonik je goreo, isto kao i pozorište i Dvorana sa studentskom arhivom.
<BR>&nbsp;&nbsp;&nbsp;&nbsp;&nbsp;Moraš spasiti pločice, izgovorio je glas u njenom umu koji je prepoznala kao svoj.
<BR>&nbsp;&nbsp;&nbsp;&nbsp;&nbsp;Pločice? Kakve pločice?
<BR>&nbsp;&nbsp;&nbsp;&nbsp;&nbsp;Tombo pločice. Oh. Da, razume se. Ona je bila arheolog, zar ne? Da. Da. A arheolozi su prekopavali zemlju tragajući za drevnim predmetima. Kopala je na nekom veoma udaljenom mestu. Sagimot? Beklikan? Nešto slično. I pronašla je pločice, praistorijske tekstove. Drevne stvari, arheološke stvari. Vrlo važne stvari. Na mestu koje se zove Tombo.
<BR>&nbsp;&nbsp;&nbsp;&nbsp;&nbsp;Kako napredujem? upita ona samu sebe.
<BR>&nbsp;&nbsp;&nbsp;&nbsp;&nbsp;I dobi odgovor: Napreduješ odlično.
<BR>&nbsp;&nbsp;&nbsp;&nbsp;&nbsp;Osmehnula se. Svakog trenutka osećala se sve bolje i bolje. Ta ružičasta svetlost na obzorju pomagala joj je da se oporavi, pomisli ona. Svitalo je: sunce, Onos, ulazilo je na nebo. Što se Onos više uzdizao, to su Zvezde bivale manje sjajne, manje zastrašujuće. Brzo su bledele. One na istoku već su čilele pred Onosovom sve većom snagom. Čak i na suprotnoj strani neba, gde je Tama i dalje carevala i zvezde stolovale poput klenova u ribnjaku, njihov neverovatni sjaj počeo je da gubi na jačini. Sada je mogla da gleda u nebo i po nekoliko trenutaka u jednom mahu, a da u glavi ne počne bolno da joj tutnji. I bila je manje zbunjena. Sada se jasno sećala gde živi, gde radi i šta je radila prethodno veče.
<BR>&nbsp;&nbsp;&nbsp;&nbsp;&nbsp;U Opservatoriji... sa svojim prijateljima, astronomima, koji su predvideli pomračenje...
<BR>&nbsp;&nbsp;&nbsp;&nbsp;&nbsp;Pomračenje...
<BR>&nbsp;&nbsp;&nbsp;&nbsp;&nbsp;Eto, to je radila, shvati ona. Čekala je pomračenje. Tamu. Zvezde.
<BR>&nbsp;&nbsp;&nbsp;&nbsp;&nbsp;Da. Čekala je požare, razmišljala je Sifera. I eno ih. Sve se odigralo tačno po planu. Svet je goreo, isto kao i mnogo puta pre toga... nije ga zapalila ruka bogova, niti snaga Zvezda, već obični muškarci i žene, poludeli pod uticajem zvezda, koje je uhvatila očajnička panika, nagoneći ih da vrate normalnu dnevnu svetlost bilo čime što mogu pronaći.
<BR>&nbsp;&nbsp;&nbsp;&nbsp;&nbsp;Uprkos haosu svuda oko nje, ostala je mirna. Njen povređeni um, otupeo, ali ne i omamljen, nije u potpunosti mogao da reaguje na kataklizmu koju je donela Tama. Nastavila je da hoda niz put do glavnog četvorougaonog dvorišta kampusa, pored prizora zastrašujućeg rušenja i uništavanja, ne osetivšni nikakav šok, nikakvo žaljenje zbog onoga što je izgubljeno, nikakav strah pred teškim vremenima koja je bez sumnje očekuju. Delovi uma sposobni za takva osećanja još su joj bili blokirani. Bila je puki promatrač, miran, nepristrasan. Ona zgrada u plamenu preko puta bila je nova univerzitetska biblioteka u čijem je planiranju pomagala. Međutim, ovaj prizor je nije dirnuo. Isto je tako mogla hodati kroz neko dve hiljade godina staro nalazište čija je sudbina bila odavno zapečaćena. Nikada joj se nije dogodilo da zaplače zbog neke ruševine stare dve hiljade godina. Tako nije zaplaka ni sada, dok je ceo univerzitet nestajao u plamenu oko nje.
<BR>&nbsp;&nbsp;&nbsp;&nbsp;&nbsp;Sada se nalazila na sredini kampusa, i kretala se poznatim stazama. Neke zgrade su gorele, a neke nisu. Poput mesečara je skrenula nalevo pored zgrade administracije, izbila pravo na vežbaonicu, ponovo skrenula levo kod matematičkog fakulteta, pa prošla pored geološkog i antropološkog na putu do svog štaba, centra za arheologiju. Prednja vrata bila su otvorena. Ušla je.
<BR>&nbsp;&nbsp;&nbsp;&nbsp;&nbsp;Zgrada je bila gotovo nedirnuta. Neke vitrine u prizemlju bile su razbijene, ali to nisu učinili pljačkaši, pošto su, kako se činilo, svi artefakti bili na svojim mestima. Vrata lifta izvaljena su iz šarki. Oglasna ploča pored stepeništa nalazila se na podu. Inače je sve ostalo, izgleda, bilo nedirnuto. Nije čula nikakve zvuke. Mesto je bilo prazno.
<BR>&nbsp;&nbsp;&nbsp;&nbsp;&nbsp;Njena kancelarija nalazila se na drugom spratu. Penjući se uz stepenice, naišla je na telo jednog starca, koji je ležao na leđima na prvom odmorištu. "Mislim da te znam", reče Sifera. "Kako se zoveš?" Nije joj odgovorio. "Jesi li mrtav? Odgovori mi: da ili ne." Oči su mu bile otvorene, ali u njima nije bilo svetlosti. Sifera mu prstom pritisnu obraz. "Mudrin, tako se zoveš. Ili si se zvao. Pa, ionako si bio veoma star." Slegnula je ramenima i nastavila uz stepenice.
<BR>&nbsp;&nbsp;&nbsp;&nbsp;&nbsp;Vrata koja su vodila u njenu kancelariju nisu bila zaključana. U njoj se nalazio neki čovek.
<BR>&nbsp;&nbsp;&nbsp;&nbsp;&nbsp;Činio joj se poznat; međutim, ovaj je bio živ i čučao je pored kancelarijskog ormana za odlaganje spisa, nekako čudno sklupčan. Bio je to krupan muškarac upalih grudi, jakih mišica i širokih, istaknutih jagodica. Lice mu se presijavalo od znoja, a oči su mu grozničavo sijale.
<BR>&nbsp;&nbsp;&nbsp;&nbsp;&nbsp;"Sifera? Ti ovde?"
<BR>&nbsp;&nbsp;&nbsp;&nbsp;&nbsp;"Došla sam po pločice", reče mu ona. "Pločice su veoma važne. Moraju biti zaštićene."
<BR>&nbsp;&nbsp;&nbsp;&nbsp;&nbsp;On se podiže i napravi nekoliko nesigurnih koraka prema njoj. "Pločice? Pločice su nestale, Sifera! Ukrali su ih Apostoli, sećaš se?"
<BR>&nbsp;&nbsp;&nbsp;&nbsp;&nbsp;"Nestale?"
<BR>&nbsp;&nbsp;&nbsp;&nbsp;&nbsp;"Da, nestale. Kao i tvoj um. Sišla si s uma, je li tako? Izraz lica ti je tup. Iza tvojih očiju je praznina. Vidim to. Čak ni ne znaš ko sam ja."
<BR>&nbsp;&nbsp;&nbsp;&nbsp;&nbsp;"Ti si Balik", izgovori ona ime koje joj se samo nametnulo.
<BR>&nbsp;&nbsp;&nbsp;&nbsp;&nbsp;"Znači, sećaš se?"
<BR>&nbsp;&nbsp;&nbsp;&nbsp;&nbsp;"Balik. Da. A Mudrin je na stepeništu. Znaš li da je Mudrin mrtav?"
<BR>&nbsp;&nbsp;&nbsp;&nbsp;&nbsp;Balik slegnu ramenima. "Pretpostavljam. Uskoro ćemo svi biti mrtvi. Ceo svet je tamo napolju poludeo. Ali zašto se gnjavim da ti to pričam? I ti si luda." Usne su mu podrhtavale. Šake su mu se tresle. Odjednom se čudno i kratko zakikotao, pa se uhvatio za vilicu kao da želi da potisne taj smeh. "Ovde sam bio za sve vreme Tame. Radio sam do kasna, a kada su svetla počela da se gase... moj Bože", reče on, "Zvezde, Zvezde. Samo sam ih jednom na brzinu pogledao. A onda sam se zavukao pod sto i sve vreme tamo ostao." Otišao je do prozora. "Ali Onos ponovo izlazi. Mora da je ono najgore prošlo. je li napolju sve u plamenu, Sifera?"
<BR>&nbsp;&nbsp;&nbsp;&nbsp;&nbsp;"Došla sam po pločice", ponovi ona.
<BR>&nbsp;&nbsp;&nbsp;&nbsp;&nbsp;"Nema ih." ponovio joj je otegnuto. "Razumeš li ti mene? Nema ih. Nisu ovde. Ukradene su."
<BR>&nbsp;&nbsp;&nbsp;&nbsp;&nbsp;"Onda ću uzeti karte koje smo napravili", reče ona. "Moram zaštititi znanje."
<BR>&nbsp;&nbsp;&nbsp;&nbsp;&nbsp;"Potpuno si luda, zar ne? Gde si bila, u Opservatoriji? Dobro si se nagledala Zvezda, je li tako?" ponovo se zakikotao i krenuo dijagonalno preko sobe, približavajući joj se. Siferino lice se iskrivi od gađenja. Sada je mogla da oseti miris njegovog znoja, oštar, težak, odvratan. Smrdeo je kao da se nedelju dana nije kupao. Izgledao je kao da mesec dana nije spavao. "Dođi ovamo", reče on, dok se ona povlačila od njega. "Neću ti ništa."
<BR>&nbsp;&nbsp;&nbsp;&nbsp;&nbsp;"Želim karte, Baliče."
<BR>&nbsp;&nbsp;&nbsp;&nbsp;&nbsp;"Svakako. Daću ti ja karte. I fotografije i sve ostalo. Ali prvo ću ti dati nešto drugo. Dođi ovamo, Sifera."
<BR>&nbsp;&nbsp;&nbsp;&nbsp;&nbsp;Posegnuo je za njom i povukao je prema sebi. Osetila je njegove šake na grudima i njegov grubi obraz na svom licu. Njegov miris bio je nepodnošljiv. Bes poče da raste u njoj. Kako se usuđuje ovako da je dodiruje? Odrešito ga je odgurnula.
<BR>&nbsp;&nbsp;&nbsp;&nbsp;&nbsp;"Hej, ne čini to, Sifera! Dođi. Budi dobra. Koliko znamo, nas dvoje smo sami na svetu. Ti i ja, živećemo u šumi i loviti sitne životinje, skupljati orahe i bobice. Lovci i skupljači, da, a kasnije ćemo izmisliti poljoprivredu." Nasmejao se. Oči su mu bile žute na toj neobičnoj svetlosti. I koža mu je izgledala žuta. Ponovo je posegnuo za njom, gladno, jednom polusklopljenom šakom joj je stegnuo dojku, a drugom stao da klizi niz kičmu. Ponovo je prislonio lice uz njen vrat i bučno ga trljao nosem poput kakve životinje. Usne su mu se pomerale i prianjale uz nju krajnje odbojno. Istovremeno ju je gurao ka uglu sobe.
<BR>&nbsp;&nbsp;&nbsp;&nbsp;&nbsp;Sifera se odjednom setile pendreka koji je pokupila negde u toku noći u zgradi Opservatorije. I dalje ga je ovlaš držala. Lagano ga je podigla i zabila vrh u Balikovu bradu. Poskočio je uvis i unazad, dok su mu zubi zazvečali.
<BR>&nbsp;&nbsp;&nbsp;&nbsp;&nbsp;Pustio ju je i udaljio se nekoliko koraka. Oči su mu bile razrogačene od iznenađenja i bola. Usna rasečena na mestu gde ju je zagrizao i sa jedne strane mu je curila krv.
<BR>&nbsp;&nbsp;&nbsp;&nbsp;&nbsp;"Kučko jedna! Zbog čega si me udarila?"
<BR>&nbsp;&nbsp;&nbsp;&nbsp;&nbsp;"Dodirnuo si me."
<BR>&nbsp;&nbsp;&nbsp;&nbsp;&nbsp;"Svakako da sam te dodrinuo! A i vreme je." Protrljao je bradu. "Slušaj, Sifera, spusti tu motku i prestani tako da me gledaš. Ja sam ti prijatelj. Saveznik. Svet se pretvorio u džunglu i ostali smo samo nas dvoje. Potrebni smo jedno drugom. Sada više nije bezbedno ostati sam. Ne možeš sebi dozvoliti takav rizik."
<BR>&nbsp;&nbsp;&nbsp;&nbsp;&nbsp;Ponovo je krenuo ka njoj, podignutih šaka, tražeći je.
<BR>&nbsp;&nbsp;&nbsp;&nbsp;&nbsp;Ponovo ga je udarila.
<BR>&nbsp;&nbsp;&nbsp;&nbsp;&nbsp;Ovaj put je zamahnula palicom i udarila ga postrance po obrazu, pogodivši kost. Udarac je odjeknuo, a Balik se trgnuo u stranu od njegove jačine. Dok mu je glava bila napola okrenuta od nje, posmatrao ju je krajnje zaprepašćeno i počeo da posrće unazad. Ali i dalje je stajao. Udarila ga je i treći put, iznad uha, zamahnuvši palicom iz sve snage u dugačkom luku. Kada je pao, Sifera ga je mlatnula još jednom po istom mestu i osetila kako se sve rasprsnulo od udarca. Oči su mu se zatvorile i ispustio je neki čudan tihi zvuk, poput probušenog balona, a zatim se skljokao u ugao naspram zida, tako da mu je glava skliznula u jednom pravcu, a ramena u drugom.
<BR>&nbsp;&nbsp;&nbsp;&nbsp;&nbsp;"Da me nikada više nisi na taj način dodirnuo", reče Sifera, gurkajući ga vrhom motke. Balik nije reagovao. Nije se ni pomerio.
<BR>&nbsp;&nbsp;&nbsp;&nbsp;&nbsp;Balik je prestao da je zanima.
<BR>&nbsp;&nbsp;&nbsp;&nbsp;&nbsp;A sada po pločice, pomisli ona, osećajući se predivno smireno.
<BR>&nbsp;&nbsp;&nbsp;&nbsp;&nbsp;Ne. Pločice više nisu bile tu, tako joj je Balik kazao. Ukradene su. Sada se sećala: stvarno su bile ukradene. Nestale su neposredno pred pomračenje. U redu, onda karte. Svi oni fini crteži brda Tombo koje su napravili. Kameni zidovi, pepeo oko temelja. Ti drevni požari, bili su isto što i požar koji je upravo pustošio Saro.
<BR>&nbsp;&nbsp;&nbsp;&nbsp;&nbsp;Gde li su?
<BR>&nbsp;&nbsp;&nbsp;&nbsp;&nbsp;Oh. Ovde. U kabinetu za karte, gde im je i mesto.
<BR>&nbsp;&nbsp;&nbsp;&nbsp;&nbsp;Ušla je unutra, zgrabila svežanj listova tankih kao pergament, zarolala ih i stavila pod mišku. A onda se setila čoveka koji je pao i pogledala ga. Međutim, Balik se još nije pokrenuo. Niti je izgledao kao da će se ikada pokrenuti.
<BR>&nbsp;&nbsp;&nbsp;&nbsp;&nbsp;Kroz vrata kancelarije, niz stepenice. Mudrin je još bio tamo gde ga je zatekla, ispružen, nepokretan i ukočen na odmorištu. Sifera ga je trčeći zaobišla i nastavila da silazi ka prizemlju.
<BR>&nbsp;&nbsp;&nbsp;&nbsp;&nbsp;Napolju je jutro već dobro poodmaklo. Onos se sigurno peo, a Zvezde su bledele u prisustvu njegovog bleštavila. Vazduh je delovao nekako svežije i čišće, sada, mada je povetarac i dalje donosio težak miris dima. Dole kod zgrade matematičkog fakulteta primetila je neke ljude koji su razbijali prozore. Trenutak kasnije su je ugledali i stali da joj dovikuju neke razuzdane i nepovezane reči. Njih nekolicina potrčaše prema njoj.
<BR>&nbsp;&nbsp;&nbsp;&nbsp;&nbsp;Dojka koju je Balik stisnuo jako ju je bolela. Nije više želela ničije ruke da je dotaknu. Okrenuvši se, Sifera je potrčala iza zgrade arheološkog fakulteta, probila se kroz žbunje s druge strane staze pozadi, nastavila da trči dijagonalno preko travnjaka i našla se ispred jedne četvrtaste sive zgrade koju je odmah prepoznala: bio je to botanički fakultet. Iza zgrade se nalazila mala botanička bašta, kao i eksperimentalni rasadnik drveća na padini brda iza nje, na ivici šume koja je okruživala kampus.
<BR>&nbsp;&nbsp;&nbsp;&nbsp;&nbsp;Osvrnuvši se, Sifera pomisli da je videla muškarce koji su je i dalje progonili, mada nije mogla biti sigurna. Protrčala je pored Botaničkog fakulteta i s lakoćom preskočila nisku ogradu koja je okruživala botaničku baštu.
<BR>&nbsp;&nbsp;&nbsp;&nbsp;&nbsp;Čovek na kosačici joj je mahnuo. Na sebi je imao maslinastu uniformu univerzitetskog baštovana i metodički je kosio grmlje, praveći široke brazde napred nazad preko središta bašte. Kikotao se sebi u bradu dok je to radio.
<BR>&nbsp;&nbsp;&nbsp;&nbsp;&nbsp;Sifera ga je zaobišla. Odatle je postojala prečica do rasadnika drveća. Da li su je još pratili? Nije želela da gubi vreme na osvrtanje. Samo nastavi da trčiš, trčiš, trčiš, to ti je najbolja ideja. Dugačke, snažne noge lako su je nosile između nizova uredno posađenog drveća. Kretala se ujednačenim korakom. Prijalo joj je da trči. Trčati. Trčati.
<BR>&nbsp;&nbsp;&nbsp;&nbsp;&nbsp;A onda je stigla do manje pitome zone rasadnika, sve samo trnje i boce, sve je bilo gusto isprepleteno. Ne oklevajući, Sifera uroni u taj gustiš, znajući da je tamo niko neće slediti, Grane su je greble po licu, cepale joj odeću. Dok se probijala kroz jedan gust deo, ispustila je smotuljak sa kartama i na suprotnom kraju se pojavila bez njih.
<BR>&nbsp;&nbsp;&nbsp;&nbsp;&nbsp;Neka ih, pomisli ona. Ionako više ništa ne vrede.
<BR>&nbsp;&nbsp;&nbsp;&nbsp;&nbsp;Ipak je morala malo da se odmori. Teško dišući, boreći se za vazduh od iscrpljenosti, preskočila je mali potok koji je proticao ivicom rasadnika i spustila se na hladnu zelenu mahovinu. Niko je nije sledio. Bila je sama.
<BR>&nbsp;&nbsp;&nbsp;&nbsp;&nbsp;Pogledala je kroz vrhove drveća. Zlatna Onosova svetlost preplavljivala je nebo. Zvezde se više nisu videle. Noć je konačno prošla, a sa njom i noćna mora.
<BR>&nbsp;&nbsp;&nbsp;&nbsp;&nbsp;Ne, pomisli ona. Noćna mora upravo počinje.
<BR>&nbsp;&nbsp;&nbsp;&nbsp;&nbsp;Potresali su je talasi šoka i mučnine. Neobična tupost koja joj je vladala umom cele noći stala je da popušta. Posle mnogo časova mentalne isključenosti počinjala je ponovo da shvata ustrojstvo stvari, da spaja događaje i shvata njihovo značenje. Razmišljala je o kampusu u ruševinama, o plamenovima koji su se uzdizali iznad grada u daljini. Posvuda je bilo ludaka koji su naprosto lutali, svuda unaokolo vladao je haos, vršena su razaranja.
<BR>&nbsp;&nbsp;&nbsp;&nbsp;&nbsp;Balik. Onaj ružni osmeh na njegovom licu kada je pokušao da je ščepa. I izraz iznenađenja kada ga je udarila.
<BR>&nbsp;&nbsp;&nbsp;&nbsp;&nbsp;Danas sam ubila čoveka, pomisli Sifera zaprepašćeno i zbunjeno. Ja. Kako sam mogla da učinim tako nešto?
<BR>&nbsp;&nbsp;&nbsp;&nbsp;&nbsp;Počela je da se trese. Užasno sećanje joj je pržilo um: zvuk motke kada ga je udarila, način na koji je Balik posrnuo unazad, ostali udarci, krv, ugao pod kojim mu se iskrenula glava. Čovek sa kojim je radila godinu i po, strpljivo iskopavajući ruševine u Beklimotu, pao je poput ubijene zveri pod njenim smrtonosnim udarcima. A ona je zatim potpuno mirna stajala nad njim... zadovoljna što ga je sprečila da joj dalje dosađuje. To je možda bio najsablasniji deo cele epizode.
<BR>&nbsp;&nbsp;&nbsp;&nbsp;&nbsp;Onda Sifera reče sama sebi da ona nije ubila Balika, već samo ludaka unutar Balikovog tela, razrogačenog, sa jezikom koji je visio dok ju je hvatao i gnječio. Niti je ona, u stvari, bila Sifera kada je zavitlala motku, već Sifera-duh, Sifera-san, mesečar koji je koračao kroz užase zore.
<BR>&nbsp;&nbsp;&nbsp;&nbsp;&nbsp;Međutim, razum joj se sada vraćao. Skolili su je svi noćašnji događaji. Ne samo Balikova smrt... neće sebi dozvoliti da se oseća krivom zbog toga... već smrt cele civilizacije.
<BR>&nbsp;&nbsp;&nbsp;&nbsp;&nbsp;U daljini je čula glasove, tamo nazad u pravcu kampusa. Duboke, životinjske glasove, glasove onih čije su umove uništile Zvezde i koji nikada više neće biti potpune ličnosti. Potražila je palicu. I nju je izgubila tokom sumanutog bežanja kroz rasadnik? Ne. Ne, evo je. Sifera je ščepa i ustade.
<BR>&nbsp;&nbsp;&nbsp;&nbsp;&nbsp;Šuma kao da ju je pozivala. Ona se okrenu i pobeže u njene hladne, mračne gajeve.
<BR>&nbsp;&nbsp;&nbsp;&nbsp;&nbsp;Nastavila je da trči dok je snaga nije izdala.
<BR>&nbsp;&nbsp;&nbsp;&nbsp;&nbsp;Šta je drugo mogla da radi, već da nastavi da trči? Trči. Trči.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
