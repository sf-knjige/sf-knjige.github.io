<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. "DESET JE DANA KAKO SE BORIMO"
<P>&nbsp;&nbsp;&nbsp;&nbsp;&nbsp;"Deset je dana kako se borimo i čini nam se da broj indijanaca stalno raste, a nama će uskoro nestati municije. A onda smo izgubili rat."
<BR>&nbsp;&nbsp;&nbsp;&nbsp;&nbsp;Barnsov glas bio je beskrajno umoran a šala o indijancima nije bila dovoljna da opravda njegovo veselje i unutrašnji mir.
<BR>&nbsp;&nbsp;&nbsp;&nbsp;&nbsp;Johanson je, nastavljajući da žvaće gumu koju je već više sati držao u ustima - bila je to poslednja žvakaća guma koju je imao - odgovorio svojim namerno nepokolebljivim tonom:
<BR>&nbsp;&nbsp;&nbsp;&nbsp;&nbsp;"Pored ostalog, indijanci stiču moćne saveznike. Čini mi se da su i mikrobi na ratnoj nozi, mada mikrobi nemaju nogu. U poslednjoj vesti iz bolnice Belvi kaže se da imaju dvadeset šest slučajeva kod kojih se sumnja na kugu. Upravo tražimo od Voltera Rida i Betezda da drže širom otvorene oči kako bi otkrili da li kod njih ima nečeg sličnog. Još nismo dobili odgovor, pa za sada nismo emitovali preko bolničke mreže poruku za opšti alarm, da ne bismo izazvali paniku."
<BR>&nbsp;&nbsp;&nbsp;&nbsp;&nbsp;Ed Barns se složio.
<BR>&nbsp;&nbsp;&nbsp;&nbsp;&nbsp;"Dobro si uradio. Moram da kažem da je stari Vuds predvideo da će početi epidemije. Ne znam kako je mogao to da predvidi i nisam uopšte svestan da li je reč o nagomilavanju nepovoljnih uslova, ili se sve ove nesreće smenjuju. Baš bih hteo da znam da li postoji neko ko bolje poznaje situaciju od nas i ko je bolje shvata, ali ne verujem. Čak ni predsednik Sjedinjenih Država ne raspolaže svim informacijama koje mi ovde u centru imamo."
<BR>&nbsp;&nbsp;&nbsp;&nbsp;&nbsp;Izašli su iz senke slabo osvetljenog podzemnog hodnika kroz vrata obojena vojničkom kaki bojom i popeli su se kroz veliki svetlarnik konstruisan od armiranog betona. Na livadi Bele kuće sunce je sijalo, ali hladnoća je bila oštra. Predsednik Vernon se bio odvikavao od dnevne svetlosti već više od sedam dana, pa je žmirkao. Oskar, njegov specijalni pomoćnik, nije se udaljavao od njega više od koraka, a sledila su ga četiri čoveka iz FBI-a, i ostali iz predsednikovog štaba. Po celoj livadi bili su razasuti brojni pripadnici mornaričke pešadije u ratnoj opremi.
<BR>&nbsp;&nbsp;&nbsp;&nbsp;&nbsp;Predsednik je učinio nekoliko koraka, spotaknuo se o nešto meko. Pogledao je na zemlju i spazio da mu se vrh cipele zario u trup velikog smeđeg pacova. Jauknuo je glasno, ali neubedljivo:
<BR>&nbsp;&nbsp;&nbsp;&nbsp;&nbsp;"Bože, odvratno! Oskare! Ne zahtevam da baštovani održavaju ovo mesto u savršenom redu, ali bar bi mogli da maknu leševe miševa, zar ne? Šta se dešava ovde? Zar ništa ne funkcioniše?"
<BR>&nbsp;&nbsp;&nbsp;&nbsp;&nbsp;I Oskar se zgrozio, ali nije mogao a da ne odgovori šablonski:
<BR>&nbsp;&nbsp;&nbsp;&nbsp;&nbsp;"Žao mi je, Mr. President. Ne znam kako je moglo ovo da se desi. Odmah ću se za to pobrinuti. Ispitaću i preduzeću potrebne mere."
<BR>&nbsp;&nbsp;&nbsp;&nbsp;&nbsp;Međutim, svi su odmah primetili da tu nema šta da se istražuje. Livada je bila posuta leševima pacova. Drugi glodari su u grupicama trčali tamo-amo, besciljno lutajući. Jedan krupan pacov, dugih sivih brkova, koji su sijali na suncu, potrčao je teturajući se i došao da crkne na nekoliko koraka od njih. Zaustavio se iznenada i ukrutio sa sve četiri šapice u vazduhu. Oskar je rekao:
<BR>&nbsp;&nbsp;&nbsp;&nbsp;&nbsp;"Izgleda da je to masovna pojava Mr. President. Sada osećam važnost civilne zaštite."
<BR>&nbsp;&nbsp;&nbsp;&nbsp;&nbsp;Oskar je pridigao voki-toki, koji mu je visio oko vrata, i pritisnuo dugme. Autoritativnim glasom je progovorio u aparat:
<BR>&nbsp;&nbsp;&nbsp;&nbsp;&nbsp;"Ovde specijalni pomoćnik predsednika Vernona. Dajte mi Filipsa, iz Civilne zaštite. Hallo, Filips. Ovde Oskar Dulitl. Ovde smo sa predsednikom pred Belom kućom. Sve je puno pacova koji crkavaju kao muve. Šta se dešava? Da li imate obaveštenja o sličnim slučajevima? Šta? Vi procenjujete da se pokrenulo nekoliko desetina miliona pacova? Ali, onda, situacija je veoma ozbiljna! Mogle bi se razviti epidemije! Možda i kuga! Treba predvideti plan za slučaj nužde. Ah! Već ste izdali naređenje za vanredni plan?"
<BR>&nbsp;&nbsp;&nbsp;&nbsp;&nbsp;Oskar se obratio predsedniku:
<BR>&nbsp;&nbsp;&nbsp;&nbsp;&nbsp;"Mr. President, Filips je u toku stvari i već je izdao naređenja za vanredni plan."
<BR>&nbsp;&nbsp;&nbsp;&nbsp;&nbsp;"Da, Oskare. Upitaj u čemu se sastoje te mere."
<BR>&nbsp;&nbsp;&nbsp;&nbsp;&nbsp;Oskar je ponovio kao papagaj:
<BR>&nbsp;&nbsp;&nbsp;&nbsp;&nbsp;"Filipse, predsednik hoće da zna u čemu se sastoje te mere."
<BR>&nbsp;&nbsp;&nbsp;&nbsp;&nbsp;Nekoliko minuta je slušao, a onda je opet progovorio:
<BR>&nbsp;&nbsp;&nbsp;&nbsp;&nbsp;"Mr. President, radio predajnik civilne zaštite prenosi svaki sat saopštenja koja nabrajaju higijenske mere kojih se moramo pridržavati i poziva sve građane da krče ulice od leševa pacova, spaljujući ih po mogućstvu, da ubijaju pacove na bilo koji način i da se obraćaju centrima civilne zaštite gde se besplatno mogu dobiti otrovni mamci za borbu protiv glodara."
<BR>&nbsp;&nbsp;&nbsp;&nbsp;&nbsp;Predsednik Vernon je neubeđeno prokomentarisao:
<BR>&nbsp;&nbsp;&nbsp;&nbsp;&nbsp;"Dobro, Oskare. Pretpostavljam da se ništa drugo ne može preduzeti, a isto tako pretpostavljam da će ove mere biti isto tako neuspešne kao i sve ostale koje preduzimamo."
<BR>
<BR>&nbsp;&nbsp;&nbsp;&nbsp;&nbsp;Pegi Do je sa prozora spazila malu vojsku pacova koji su sa ulice ulazili u njenu baštu i počela je da trči po kući prizivajući svoju kćer Marsiju oštrim kricima.
<BR>&nbsp;&nbsp;&nbsp;&nbsp;&nbsp;"Draga! Ovamo nadiru paraziti! Dođi da vidiš! Kao da se nalazimo u kraju gde su potleušice, a ne u stambenoj četvrti. Uopšte ne znamo kako će se to sve završiti. A tvoj otac se još ne pojavljuje. Uvek tako. Kad se pojavi neki problem, on se uvek pobrine da ga nema. Ne razumem zašto opština ne preduzme nešto protiv ove napasti, pacova. To nije higijenski!"
<BR>&nbsp;&nbsp;&nbsp;&nbsp;&nbsp;Marsija Do je hladno pogledala majku.
<BR>&nbsp;&nbsp;&nbsp;&nbsp;&nbsp;"Mama, šta te briga za pacove? Jadni tata, ko zna u kakvim se nezgodama našao, kad ga nema. Jesi li svesna svega što je moglo da mu se desi?"
<BR>&nbsp;&nbsp;&nbsp;&nbsp;&nbsp;Potom je nastavila uvređeno i napadački.
<BR>&nbsp;&nbsp;&nbsp;&nbsp;&nbsp;"Bilo kako bilo, ako te to interesuje, opština više ne postoji. Ne postoji niko ko bi mogao bilo šta da preduzme protiv pacova. Civilna zaštita kaže da treba otići do najbližeg centra, koji se nalazi dvadeset milja odavde i uzeti otrovne mamce, koji se dele besplatno. A po onome što sam čula na radiju, izgleda da ovi pacovi raznose neku zarazu ili nešto slično. Stoga nemoj glupo da otvaraš vrata. Ostani u kući i čekaj. To je jedino što možeš da učiniš."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
