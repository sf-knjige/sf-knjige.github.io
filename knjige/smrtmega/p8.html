<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. BERNI ZLOT BI IZGLEDAO KAO ETRUŠČANIN
<P>&nbsp;&nbsp;&nbsp;&nbsp;&nbsp;Berni Zlot bi izgledao kao Etruščanin da za naočare nisu postojala debela sočiva i crni okvir, pošto je imao špicastu bradu, retku i kratku kosu kroz koju se videla preplanula lobanja i pošto mu je izraz bio neiskren i namerno zagonetan. Markantne crte njegovog lica bile su naglašene pod snopom svetlosti vrlo moderne lampe u dnevnoj sobi kuće Eda Barnsa.
<BR>&nbsp;&nbsp;&nbsp;&nbsp;&nbsp;Berni se obratio Riku, Edovom sinu, vrlo poučnim tonom:
<BR>&nbsp;&nbsp;&nbsp;&nbsp;&nbsp;"Vidiš, Riki, ovaj sistem Megamultipleksa koji ja i tvoj tata upavo realizujemo, nije sistem koji se rađa da bi bio u službi velike industrije ili vlade. To je sistem koji će biti u službi ljudi, naroda, osoba kao što smo mi. Olakšaće život svima. I tebi. Moći ćeš lakše da opštiš sa svojim devojkama i sa svojim prijateljima. To je sistem koji će doprineti da se sve stvari koje moraju da se obavljaju za održavanje života obavljaju lakše: transport, snabdevanje hranom, prebacivanje ljudi, komunikacije. Učiniće da se ideje lakše šire, Riki..."
<BR>&nbsp;&nbsp;&nbsp;&nbsp;&nbsp;Berni Zlot je bio jedini koji ga je zvao Riki i nije bio mnogo simpatičan Edovom sinu, koji je u tom trenutku bio posebno srdit zbog suviše jednostavnog nivoa reči koje su mu upućene. Riki je imao dvadeset godina, mnogo je učio, mnogo se divio svom ocu i duboko je bio ubeđen da jedini posao koji čovek može da radi jeste posao rešavanja problema. Kada je odgovorio Zlotu, njegov glas je imao odlučan i bezizražajan ton, tipičan za američke studente, kada u razredu upućuju neko pitanje svome profesoru:
<BR>&nbsp;&nbsp;&nbsp;&nbsp;&nbsp;"Ni najmanje ne sumnjam da je Megamultipleks koristan sistem. Nije stvar u tome. Reč je o tome da ovaj sistem uopšte ne menja vrstu informacija koje se proizvode i zbog toga ne menja sadašnje stanje društva, ograničava se da mu podmazuje funkcionisanje. Ono što je neophodno sada, jeste upravo jedna novina u sadržaju koji dajemo društvu. Na primer, ničemu ne služi bolja obrazovna televizijska mreža, ukoliko nema boljih zamisli o stvarima koje se podučavaju i ako nastojimo da vaspitamo ljude uvek na isti način."
<BR>&nbsp;&nbsp;&nbsp;&nbsp;&nbsp;Niko od drugih nije još uzeo učešća u diskusiji. Veliki Ed je bio umoran i sa bledim interesovanjem je gledao kako se njegov sin snalazi. Mlada Marsija Do se dosađivala, rasejano je čistila nokte šiljkom turpijice i s vremena na vreme bi pogledala u Rika sa divljenjem. Eva Barns je praznila pepeljare, svaki čas je donosila drugu limenku svežeg piva i brinula se da li će zbog svog tog sveta, koji je izgledao kao da nema nameru nikada da ode, njen muž da ode suviše kasno da legne, a izgledao je umoran i nervozan. Džon Do je pažljivo pratio razgovor, očekujući neku pauzu koja bi mu dozvolila da se i on uključi i da iznese svoje mišljenje. Pegi Do je prelistavala neki časopis. Berni je bučno otvorio konzervu piva i direktno iz konzerve otpio jedan gutljaj.
<BR>&nbsp;&nbsp;&nbsp;&nbsp;&nbsp;"Gee, Ed, u tvojoj kući ne mogu da se nađu ni pristojne čaše! Ne Riki, ne slažem se. Sistem Megamultipleksa je velika novina. Pitaj svog oca kakav je intelektualni napor bio potreban da se on izmisli. Nije novo samo sredstvo. To je jedan potpuno nov način razmišljanja o stvarima. Tvoj otac je morao i da izmisli ponešto nove matematike da bi mogao da upotpuni projekat. To nešto znači. Zaista otvaramo novi put..."
<BR>&nbsp;&nbsp;&nbsp;&nbsp;&nbsp;Bernijeva želja da se utrpa Edu Barnsu pri svakom komentaru novog dela počela je već pomalo da ljuti sve prisutne. Riki je osetio reakciju u vazduhu i počeo je da se žesti.
<BR>&nbsp;&nbsp;&nbsp;&nbsp;&nbsp;"Izvini Berni, te stvari ja znam. Tata koji je ovde, o tome mi je prilično pričao, pa te molim da veruješ da znam matematiku dovoljno da bih mogao da procenim barem načela i osnovne zamisli projekta. Ali to baš ništa ne znači. Šta misliš, koliko će ljudi biti u stanju da prouči projekat? Ja kažem da će to biti samo malobrojni, posebno pripremljeni inženjeri i matematičari. Nije stvar u tome. Ti govoriš o manje od jednog na hiljadu od stanovništva Sjedinjenih Američkih Država i možda o manje od jednog od milion svetskog stanovništva. Ovaj intelektualni napredak će biti od značaja za manje od pet miliona lica na celom svetu, a to ne znači baš ništa. Društvo se tako ne menja. Većina ljudi neće primetiti gotovo ništa. Nastaviće da telefoniraju, da šalju telegrame, da pišu, da čitaju novine ili knjige i jednostavno će im biti nešto malo olakšana komunikacija. Ali neće znati radi čega. Snosiće veće rizike, jer od sada pa nadalje će postojati jedan jedinstven sistem koji prenosi, menja pravac i upravlja svim ovim komunikacijama, dok je pre postojao telefonski sistem koji je mogao da ode dođavola, a da to ne smeta televiziji, jedna telegrafska mreža, koja je mogla da prekine sa radom, a da ne blokira vojne veze ili odašiljanje listova sa jedne na drugu obalu. Sada će sve biti u jednom džaku i ukoliko Megamultipleks prestane da radi Amerika će zanemeti. Biće bez komunikacija. To je rizik kome idemo u susret, a ti govoriš o napretku. Zar je to napredak koji želite da postignete?"
<BR>&nbsp;&nbsp;&nbsp;&nbsp;&nbsp;Posle ove duge tirade Rik je teško disao. Više nije gledao Berni Zlota, do koga mu nije bilo mnogo stalo, već svog oca. Plašio se da ga je suviše kritikovao i očekivao je reakciju.
<BR>&nbsp;&nbsp;&nbsp;&nbsp;&nbsp;Zlot je već zinuo da odgovori, a Džon Do je promrmljao:
<BR>&nbsp;&nbsp;&nbsp;&nbsp;&nbsp;"Nisi baš ovlašten da ovakvim tonom kritikuješ svog oca, Rik."
<BR>&nbsp;&nbsp;&nbsp;&nbsp;&nbsp;Ali Veliki Ed Barns ih je prekinuo, ušavši na silu u razgovor dubokim, nezainteresovanim i mirnim glasom.
<BR>&nbsp;&nbsp;&nbsp;&nbsp;&nbsp;"Sačekaj trenutak Riki. Izgleda mi da ti pogrešno uopštavaš."
<BR>&nbsp;&nbsp;&nbsp;&nbsp;&nbsp;Rik Barns se zacrveneo; s obzirom na njegovu stručnu spremu, to je bila najoštrija i najuvredljivija kritika koja je mogla da mu se uputi. Njegov otac je nastavio:
<BR>&nbsp;&nbsp;&nbsp;&nbsp;&nbsp;"Ti tako govoriš kao da niko nije mislio da napravi analizu sigurnosti rada Megamultipleksa i da izračuna verovatnoću kvara i greške. Iako se sa tim nisi direktno upoznao, možeš dobro da zamisliš da su ovi proračuni načinjeni i da je projekat namenjen cilju da garantuje da opšta sigurnost ne bude manja od ove u postojećim sistemima. Šta više, novi jedinstveni sistem će biti za oko deset puta sigurniji od tradicionalnih sistema."
<BR>&nbsp;&nbsp;&nbsp;&nbsp;&nbsp;Rik je od svog oca naučio da na primedbe odmah odgovara.
<BR>&nbsp;&nbsp;&nbsp;&nbsp;&nbsp;"OK, tata, OK, verujem. Ipak mi predosećaj jasno kazuje da se u jedinstvenom sistemu kvarovi šire opasnije nego što bi to bilo u mnogim više ili manje nezavisnim sistemima."
<BR>&nbsp;&nbsp;&nbsp;&nbsp;&nbsp;U tonu Velikog Eda se već mogao osetiti tračak ljutnje.
<BR>&nbsp;&nbsp;&nbsp;&nbsp;&nbsp;"Sranje, sine moj. Budi spokojan, jer smo o tome vodili računa. Radije da prodiskutujemo ono što si rekao o novom društvu. Ti ovde praviš utopističku grešku..."
<BR>&nbsp;&nbsp;&nbsp;&nbsp;&nbsp;Rik je opet pocrveneo.
<BR>&nbsp;&nbsp;&nbsp;&nbsp;&nbsp;"...Rekao bih da ne treba brkati sadržaje koje želimo da prenesemo sa sredstvima koja upotrebljavamo za njihovo prenošenje. To su sasvim različiti problemi. Ima već desetak godina kako svuda unaokolo govorim koje su vrednosti i aktivnosti koje mogu da posluže da se istaknu najbolji ljudi, i verujem da sam te dovoljno zatrovao mojim idejama. Ali i ti sam si prilično dobar primer. Svi primećujemo da si mnogo drugačiji od ostalih mladića iz tvoje generacije. I sve ono što sam uspeo da postignem bilo je to da utičem na način koji sam smatrao pravilnim na jednu jedinu ličnost, na tebe. Ovo je još manje od onog cilja koji si ti pre kritikovao, kada si rekao da ničemu ne služi da se poboljša kultura pet miliona lica na celom svetu. Jedan je mnogo manje od pet miliona. Pa ipak, ja se nisam ograničio da budem samo projektant. Napisao sam popularne knjige, govorio sam na televiziji, podučavao sam. Svoje ideje nisam držao u tajnosti. Vidiš Rik, bitka koju bi ti želeo da vodiš je dobra bitka, ali je izgubljena na početku. Vrlo je teško uticati na veliku masu ljudi. Ne možemo mi da odlučimo o putevima razvoja stanovništva. Veći deo sveta, možda slučajno sam odlučuje o onome što želi, ako samo želi da se vrti ukrug, da prisustvuje sportskim takmičenjima i da sluša pesmice i programe kviza. Tu nema mnogo da se razgovara. Jedina stvar koju možemo da učinimo je da učinimo sredinu malo povoljnijom."
<BR>&nbsp;&nbsp;&nbsp;&nbsp;&nbsp;Rik je bio potresen i nije odmah odgovorio, pružajući tako mogućnost Džonu Dou da se konačno ubaci u razgovor pomirljivim tonom.
<BR>&nbsp;&nbsp;&nbsp;&nbsp;&nbsp;"Zaista bi trebalo da imaš više poverenja u svoga oca Rik, kao mi koji verujemo u njega. Ti si sposoban mladić, ali ne smeš da zaboraviš da je on jedan od najvećih živih naučnika. Misliš li da on nije razmišljao o svim tvojim primedbama? A zatim, čuo si, jedino što se može učiniti je da se pomogne Ijudima da budu ono što žele. Čini mi se da u stavu tvog oca ima mnogo poštovanja za ljude. Nije li tako, Ed?"
<BR>&nbsp;&nbsp;&nbsp;&nbsp;&nbsp;Rik se brzo oslobodio njegove intervencije.
<BR>&nbsp;&nbsp;&nbsp;&nbsp;&nbsp;"Džoni, o kojoj slobodi govoriš? U svakom slučaju, ne verujem da tata ima potrebu za tvojom pomoći u ovom razgovoru."
<BR>&nbsp;&nbsp;&nbsp;&nbsp;&nbsp;A zatim se odmah obratio svom ocu:
<BR>&nbsp;&nbsp;&nbsp;&nbsp;&nbsp;"Tata, dobro znaš da ne želim da budem suviše kritičan. Ipak, ti si me naučio da nemam mnogo poverenja u ljude, samo zato što ih bije neosporan glas velikih naučnika. Ono što želim da kažem jeste da bi ovo bio čas da se primeni nešto od dobre nauke na ljudsku mašineriju. Razvili ste toliku tehnologiju da biste proizveli toliko govnarija, ne bi bio veliki problem da se izmisli tehnologija čoveka. A zatim nećeš mi valjda reći da sadašnji uslovi zadovoljavaju većinu i da se ne može ni pokušati da se promene? Dok radimo na tome da stvorimo nove buduće uslove, trebalo bi da pripremimo svet da bude zadovoljan novim uslovima. Zar ne?"
<BR>&nbsp;&nbsp;&nbsp;&nbsp;&nbsp;Veliki Ed se popustljivo nasmešio svom sinu.
<BR>&nbsp;&nbsp;&nbsp;&nbsp;&nbsp;"Pobogu Rik, ovu zamisao da se ljudi pripreme da budu srećni pod izvesnim budućim uslovima je izbacio Skiner pre više od dvadeset godina, a već onda je bila stara više od jednog veka i nije značila mnogo. A tvoje fraze o tehnologiji čoveka nemaju mnogo smisla."
<BR>&nbsp;&nbsp;&nbsp;&nbsp;&nbsp;I Rik se nasmešio, zadovoljan jer odnos sa njegovim ocem nije zapao u krizu, ali ipak nije bio ubeđen.
<BR>&nbsp;&nbsp;&nbsp;&nbsp;&nbsp;"Tata, neću to moći da ti pokažem, ali tvoja shvatanja zaista zaudaraju."
<BR>&nbsp;&nbsp;&nbsp;&nbsp;&nbsp;Pre nego što je Džon Do uspeo da ponovo ukori Rika za njegovo ophođenje sa tako malo poštovanja, Ed je ustao:
<BR>&nbsp;&nbsp;&nbsp;&nbsp;&nbsp;"Prijatelji i rodbino, već smo dovoljno kasno ostali, a sutra ujutru moram da uhvatim avion u sedam. Hajde da se bacimo na naše slamarice."
<BR>&nbsp;&nbsp;&nbsp;&nbsp;&nbsp;Svi su ustali i krenuli ka vratima, pozdravljajući se, šaleći se i tapšući se po ramenu.
<BR>&nbsp;&nbsp;&nbsp;&nbsp;&nbsp;Marsija Do je pomazila Rika po obrazu.
<BR>&nbsp;&nbsp;&nbsp;&nbsp;&nbsp;"Sve ono što govorite je daleko iznad moje pameti. Ipak mislim da si zaista divan, Rik. Ali i Veliki Ed je vrlo čaroban."
<BR>&nbsp;&nbsp;&nbsp;&nbsp;&nbsp;Džon, Pegi i Berni su već bili iza vrata i njihove siluete su se jedva razaznavale u noći bez mesečine. Iznenada je tamu presekao snop jarke svetlosti i grupica je bila zapljusnuta intenzivnom svetlošću nekog reflektora.
<BR>&nbsp;&nbsp;&nbsp;&nbsp;&nbsp;Iz mraka se začuo muški glas:
<BR>&nbsp;&nbsp;&nbsp;&nbsp;&nbsp;"Izvinite što vas osvetljavamo, ljudi! Da li je ovde sve u redu?"
<BR>&nbsp;&nbsp;&nbsp;&nbsp;&nbsp;Reflektor je bio montiran na vratašca velike sive karoserije automobila, sa koje je sišao korpulentan čovek, koji je nosio kaubojski šešir, sa uperenim velikim automatskim pištoljem kalibra 45. Veliki Ed je požurio da izađe da bi video šta se dešava i oslovio je nepoznatog:
<BR>&nbsp;&nbsp;&nbsp;&nbsp;&nbsp;"Šta radimo ovde? Igrate li se kauboja?"
<BR>&nbsp;&nbsp;&nbsp;&nbsp;&nbsp;Korpulentni se nije zbunio.
<BR>&nbsp;&nbsp;&nbsp;&nbsp;&nbsp;"Ovo nije igra gospodine. To je građanska služba: mi smo policajci. To je dobrovoljna služba, koju mi besplatno nudimo zajednici. Verovatno znate da ovaj deo sveta nije više siguran kao što je bio nekada, a policijskih patrola nema nigde. Zbog toga sami obavljamo noćno patroliranje. Ja sam Ken Vojčik i radim na Ol - Stejtu, u osiguravajućem društvu u Dajrenu. Ovo je Vejli Stivens iz Južnog Norvoka."
<BR>&nbsp;&nbsp;&nbsp;&nbsp;&nbsp;Pokazao je čoveka koji je sedeo na levoj strani automobila i držao karabin u rukama i koji je sa dva prsta dodirnuo obod svog šešira u znak pozdrava. Onda je nastavio:
<BR>&nbsp;&nbsp;&nbsp;&nbsp;&nbsp;"Gospodo, baš smo dobro društvo. Dvadeset i četiri para. U svakoj smeni patroliramo celom zonom Grinviča, pa sve do Bridž Porta. Uvek spremni. Možemo li da se nadamo da ćemo da zavrbujemo nekog od vas u naše snage? Vi ste doktor Barns? Nadamo se doktore da vas nismo uznemirili."
<BR>&nbsp;&nbsp;&nbsp;&nbsp;&nbsp;Ed ga je upitao:
<BR>&nbsp;&nbsp;&nbsp;&nbsp;&nbsp;"Imate li zvanično odobrenje za vašu organizaciju?"
<BR>&nbsp;&nbsp;&nbsp;&nbsp;&nbsp;Ken Vojčik se osmehnuo:
<BR>&nbsp;&nbsp;&nbsp;&nbsp;&nbsp;"Nemamo nikakvo odobrenje, doktore. A kome bi to moglo da posluži? Nije nam trebalo odobrenje kada smo popravljali naše puteve, kada smo organizovali privatnu poštansku službu, kada smo organizovali samostalnu službu da bismo uklonili nečistoću. To su sve stvari koje bi trebalo da obavlja grad ili okrug, ali niko o tome ne vodi računa. Savezna vlada daje pare lekarima ili naučnicima, bez uvrede, doktore Barns. A za javne službe niko ne brine, tako da smo mi preuzeli brigu o tome. Ne dozvoljavamo da se u našim zajednicama pojavljuju delikti i prljavština, i sada već jasno i glasno kažemo da ćemo naterati od sledeće godine Službu prihoda i poreznike da pojedu svoje formulare. Mi smo sami sebi dovoljni."
<BR>&nbsp;&nbsp;&nbsp;&nbsp;&nbsp;Berni Zlot je raširio ruke, pozdravio se brzo i uputio se svojim kolima.
<BR>&nbsp;&nbsp;&nbsp;&nbsp;&nbsp;Džon Do je prišao policajcu i počeo da ga ispituje o organizaciji, odobravajući njegove odgovore sa izrazom novovernika.
<BR>&nbsp;&nbsp;&nbsp;&nbsp;&nbsp;Eva, Ed i Rik Barns ponovo su se pozdravili i povukli u kuću. Niko od njih nije želeo da bilo šta primeti na račun policajaca.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
