<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. DVANAESTOG DANA
<P>&nbsp;&nbsp;&nbsp;&nbsp;&nbsp;Dvanaestog dana stigli su švedski avioni.
<BR>&nbsp;&nbsp;&nbsp;&nbsp;&nbsp;Jedan četvoromotorni mlaznjak natovaren lekovima, uglavnom preparatima protiv tropskih bolesti i protiv dizenterije, vakcinama protiv kolere i sredstvima za umirenje, i dva vojna mlaznjaka koji su nosili simbolično naoružanu pratnju i visoke oficire švedske vojske u svojstvu opunomoćenih poslanika.
<BR>&nbsp;&nbsp;&nbsp;&nbsp;&nbsp;Pokušali su bezuspešno da ateriraju na bazu USAF u državi Džujork - na Edvards Er Bejz, gde su piste bile zakrčene nepotrebnim transportima i malim mlaznim dvomotorcima spremnim da uzalud prebacuju iz jedne u drugu bazu generale i pukovnike, koji su se nalazili u stanju potpune mentalne smušenosti.
<BR>&nbsp;&nbsp;&nbsp;&nbsp;&nbsp;Švedani su dugo kružili po Njujorškom nebu i iznad Nju Džersija. Nikada ga nisu videli tako prazno i čisto. Čak se i radioaktivni oblak iznad Long Ajlanda bio već raspršio. Tražili su mesto gde bi mogli da ateriraju i, na kraju, našli su slobodno mesto na Nju Džersi Ternpajku i tamo su se spustili.
<BR>&nbsp;&nbsp;&nbsp;&nbsp;&nbsp;Pomoću svog radija stupili su u vezu sa oružanim snagama Sjedinjenih Država kako bi napravili zajednički plan. Neki general iz Pentagona, koji još nije verovao da je Sjedinjenim Američkim Državama potrebna pomoć jedne nacije koja broji jedanaest miliona stanovnika, takođe je pokušavao da aterira na Nju Džersi Ternpajk helikopterom i jednim malim avionom sa propelerom.
<BR>&nbsp;&nbsp;&nbsp;&nbsp;&nbsp;Švedani su dugo čekali, ali nikakvo vazdušno prevozno sredstvo nije stiglo. Mnogo sati kasnije spazili su neki tenk srednje tonaže koji se lagano približavao sklanjajući sa puta vozila koja su mu preprečila put, ili pak, ako je grupa vozila bila isuviše brojna i kompaktna, izlazio sa auto puta čupajući zaštitnu mrežu, silazio naglavačke sa blokiranim gusenicama niz kosinu, i potom, pošto bi zaobišao prepreku, ponovo se peo uz kosinu, probijao na drugom mestu žicu i vraćao se na asfalt da bi nastavio svoj krivudajući hod.
<BR>&nbsp;&nbsp;&nbsp;&nbsp;&nbsp;Kapetan Lars Andersen je radio-telefonom pozvao Edvards Er Bejz da pita da li su oni poslali tenk. Međutim, oni to nisu učinili. U tenku se nalazio Hoze Gutjerez sa još dva čoveka. Stigli su do aviona potpuno zatvorenih vrata i na svom lošem engleskom naredili da im predaju ceo tovar iz švedskih aviona.
<BR>&nbsp;&nbsp;&nbsp;&nbsp;&nbsp;Hoze se našao u svom elementu, u takmičarskoj atmosferi nastaloj pošto su sve strukture društvenog života bile nokautirane. Počeo je da pljačka radnje. Potom je prešao na supermarkete. Iznašao je način za isisavanje goriva iz benzinskih pumpi, beskorisnih sa svojim zaustavljenim motorima, pa je otpočeo da trguje benzinom i gasom. Isplata se vršila u naturi, obično oružjem i napunjenim baterijama, ili radom, pa je već raspolagao grupom od pedesetak naoružanih ljudi, sem nosača, službenika i radnika prinuđenih da rade. Sada je upravo širio svoju sferu uticaja pošto mu je uspelo da dobije mitraljeze i mali tenk.
<BR>&nbsp;&nbsp;&nbsp;&nbsp;&nbsp;Švedani su odbili Hozeov ultimatum i počeli su da mu nadugačko objašnjavaju preko megafona. Hoze je odmah odgovorio vatrom iz svojih teških mitraljeza, uperenih na vojni mlaznjak parkiran iza transportnog. Šveđani su pokušali da mu odgovore. To je bilo potpuno beskorisno jer njihovo lako oružje nije moglo da probije oklop tenka. Onda su Portorikanci ušli u transportni avion i odabrali po neki aparat i po neki sanduk koji im se učinio dragocenijim i koje su morali da osiguraju sa konopcem izvan aviona. Zaklali su švedske oficire. Bez mržnje, kao po navici. Ostao je u životu samo pilot drugog vojnog mlaznjaka, a Hoze je pogrešio što je prošao ispred njega sa tenkom. Mladi pilot je odlučio da uništi bandita, upalio je mlaznjak, otpustio je kočnice i pokrenuo je avion, gazeći tenk, preturivši ga niz kosinu. Tenk se zario u jarak, tako da vrata više nisu mogla da se otvore. Hoze i njegovi drugovi, povređeni od udarca, umirali su lagano u oklopu.
<BR>&nbsp;&nbsp;&nbsp;&nbsp;&nbsp;Stokholm nije nikada saznao o sudbini koja je zadesila misiju.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
