<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. "MR. PRESIDENT, JEDINI IZLAZ"
<P>&nbsp;&nbsp;&nbsp;&nbsp;&nbsp;"Mr. President, jedini izlaz je preseći zemlju gvozdenom zavesom i ex novo projektovati u rekordnom vremenu nastavak života na Zapadu. Atlantska obala je već osuđena i treba je prepustiti sudbini. Savetujem da se odmah i vlada preseli u Sakramento u Kaliforniji."
<BR>&nbsp;&nbsp;&nbsp;&nbsp;&nbsp;Dok je izgovarao ove odvratnosti oči prof. Vudsa su netremice bile uprte u predsednika, kao da je želeo da ga hipnotiše. Džejms L. Vernon je odgovorio:
<BR>&nbsp;&nbsp;&nbsp;&nbsp;&nbsp;"Profesore Vuds, vaš predlog je nečovečan i neprihvatljiv. Ne vidim zašto bi ova kriza morala da se proširi na Istok. Srednji Zapad i Zapad su praktično netaknuti. Na kraju krajeva, reč je o dezorganizaciji i tehničkim problemima. Nije u pitanju epidemija."
<BR>&nbsp;&nbsp;&nbsp;&nbsp;&nbsp;Vuds je mirno rekao:
<BR>&nbsp;&nbsp;&nbsp;&nbsp;&nbsp;"I bolesti će uskoro stići, Mr. President, u to ne treba sumnjati. Razlog zbog koga će kriza neminovno da se proširi prema Zapadu jeste činjenica što Sjedinjene Države nisu planirane da funkcionišu kao dve polovine. Štaviše, one u stvari uopšte nisu planirane. Blok na atlantskoj obali postavlja ogromne probleme transporta i snabdevanja. Razmena je obustavljena. Magacini Teksasa, Juga i Srednjeg Zapada su zagušeni. Razlog što Njujork, Čikago, Boston, Vašington i sva teritorija između ne mogu da budu snabdeveni, jeste činjenica što se železnicom ne može stići do kriznog područja, a da ne govorimo o položaju u kome su se našli aerodromi na istoku. Vazdušni most između tačke gde je prekinuta železnička pruga i atlantskih megalopolisa ne bi mogao da se organizuje.
<BR>&nbsp;&nbsp;&nbsp;&nbsp;&nbsp;Ne može da se organizuje ni vazdušni most dug hiljade kilometara od Teksasa do Srednjeg Zapada. Ne treba zaboraviti da je pre trideset godina berlinski vazdušni most mogao da funkcioniše jer je bio dugačak nešto više od stotinu kilometara, a morao je da snabdeva samo dva miliona ljudi. Ovde imamo 80 miliona ljudi, koji su već dva dana bez namirnica, a artikli, kojima ih treba opskrbiti, udaljeni su više od hiljadu kilometara."
<BR>&nbsp;&nbsp;&nbsp;&nbsp;&nbsp;Predsednik Vernon je s mržnjom pogledao Vudsa.
<BR>&nbsp;&nbsp;&nbsp;&nbsp;&nbsp;"Nikada neću moći da donesem takvu odluku. Predsednik Sjedinjenih Država ne može da osudi na smrt polovinu stanovništva. Naša vojska je još najmoćnija na svetu. Već sam izdao naređenje da sav vojni aparat stupi u dejstvo, da se evakuiše stanovništvo iz najkritičnijih krajeva i pruži pomoć ostalima. To je moja odluka."
<BR>&nbsp;&nbsp;&nbsp;&nbsp;&nbsp;Vuds se saglasio.
<BR>&nbsp;&nbsp;&nbsp;&nbsp;&nbsp;"Nemam ništa drugo da dodam, Mr. President. Možda će ovom odlukom biti osuđeno na smrt ne 80 miliona, nego 150 miliona lica."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
