<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Nisam mogao da zaspim; ležao sam pobočke na svom ležaju na 'Obazrivom', sa rukama pod glavom, i osluškivao neprekidnu buku sa kopna. Dopunjavala ju je duboka tutnjava, a preko nje su se čuli visoki krici.
<BR>&nbsp;&nbsp;&nbsp;&nbsp;&nbsp;Podigli smo sidro rano uveče i odjedrili nekoliko milja na jugoistok, dalje od nesigurnih voda u senci planine Paskal. Tu smo ponovo bacili sidro, u mirnijem delu okeana na milju od ivice potopljene kaldere.
<BR>&nbsp;&nbsp;&nbsp;&nbsp;&nbsp;Kapetan je bio suviše umoran čak i za svoje uobičajeno večernje predavanje. Ako su mu pluća bila zgrčena i bolna kao moja, svakako nije mogao da govori. Ovde je bar vazduh bio slađi.
<BR>&nbsp;&nbsp;&nbsp;&nbsp;&nbsp;Uzeo sam Nkvanovu tablicu i preleteo do poslednjeg dela u dnevniku koji sam pročitao. Blagi sjaj ekrana tablice ispunio je lažnom mesečinom moj odeljak ležaja zaklonjen zavesama.
<BR>
<BR>&nbsp;&nbsp;&nbsp;&nbsp;&nbsp;Prelazak 29, 125
<BR>&nbsp;&nbsp;&nbsp;&nbsp;&nbsp;Preživeli smo ovoliko dugo, toliko nesreća, i tek smo počeli da osećamo pouzdanje, a sada se pravila menjaju i sve što smo naučili može ostati beskorisno.
<BR>&nbsp;&nbsp;&nbsp;&nbsp;&nbsp;Nedeljama se pričalo, među lutalicama i po malim selima na jugu Liz i oko Tera Nove, da se nešto dešava između Liz i Kalderove Zone, gde živi tako malo nas. Povećao se broj lopova između zona, ako je verovati sakupljačima na jezeru Mareotis, a i samo jezero je duž čitave istočne obale promenilo boju iz plave u narandžastu.
<BR>&nbsp;&nbsp;&nbsp;&nbsp;&nbsp;Juče se poslanstvo Lenkovih ministara - dva muškarca i jedna žena - vratilo sa Mareotisa i zaustavilo ovde da prenoći. Pošao sam u pristanište sa Johanom Raj Prezbi i susreo ih dok su se uspinjali stazom. Izgledali su umorno i obeshrabreno, i u prvi mah su odbili da odgovaraju na pitanja. Johana ih je pozvala u trpezariju i dali smo im kasnu, hladnu večeru. Dok su jeli, kao da su postajali sve mračniji.
<BR>&nbsp;&nbsp;&nbsp;&nbsp;&nbsp;Pokušao sam da izvučem od njih vesti. Bili su uporni u nastojanju da ne kažu ništa, a to nas je naljutilo. "Trebalo bi da znamo ako je nešto važno, da imamo vremena da se pripremimo", zahtevao sam. "Čuvanje tajni nikome ne koristi." Ženine su oči bile pune suza, ali niko nije hteo da priča. "Uskoro će se saznati", rekla je. Zahvalili su nam se na večeri i otišli su rano ujutro.
<BR>&nbsp;&nbsp;&nbsp;&nbsp;&nbsp;Uhvaćene su radio-poruke iz Atine i Džakarte, uglavnom šifrovane Lenkovom šifrom, ali neke su bile i otvorene. Kriza se postepeno otkriva. Odasvud pomalo, sklapamo grubu sliku nesreće - ne baš prave nesreće, nego ogromne promene, koja će nam možda doneti propast - ali, zapravo, nemamo prave reči da opišemo to što se dešava.
<BR>
<BR>&nbsp;&nbsp;&nbsp;&nbsp;&nbsp;Prelazak 29, 128
<BR>&nbsp;&nbsp;&nbsp;&nbsp;&nbsp;Redhil i Ševkoti pozvali su me da ih pratim do Mareotisa. Ševkoti je postao seoski agro otkako je zimus umro ser Murai. Uz blagoslov majora Prezbija, poći ćemo uzvodno da ispitamo stanje oko Mareotisa, u nadi da sami vidimo kakvi se problemi spremaju. Prestali smo da očekujemo da ćemo to saznati od Atine na vreme da pripremimo Mesečinu za ono što nas čeka, šta god to bilo.
<BR>
<BR>&nbsp;&nbsp;&nbsp;&nbsp;&nbsp;Prelazak 29, 134
<BR>&nbsp;&nbsp;&nbsp;&nbsp;&nbsp;Čitav dan na Mareotisu. Uz pomalo opasnosti, izbili smo u graničnu zonu i videli čudesne, užasne stvari. Linija primirja - belo, mrtvo tlo između dva ekosa - preplavljena je scionima koji pripremaju tlo, uključujući i one koje ja nazivam ratari i koji su odreda bili do sada neprimećeni ili novi. To su masivna i gruba obličja nekih osam metara dužine i pet visine, nalik na paukove sa točkovima, koji se sistematski kotrljaju i puze...
<BR>
<BR>&nbsp;&nbsp;&nbsp;&nbsp;&nbsp;Čitao sam o scionima na točkovima, ali sve do sada nisam pomislio koliko su takva stvorenja u osnovi neverovatna. Uz malo unakrsnog pretraživanja, našao sam odlomak iz Redhilove enciklopedije o scionima sa točkovima:
<BR>
<BR>&nbsp;&nbsp;&nbsp;&nbsp;&nbsp;Scioni sa točkovima izmiču svim praktičnim objašnjenima zasnovanim na zemaljskoj biologiji. Ipak, ne smemo zaboraviti da scioni najverovatnije nisu stvoreni od semena sa sopstvenim genetskim uputstvima, nego su sklopljeni u biološkim fabrikama. Točkovi i stvorenja koja ih nose možda nisu načinjeni odjednom i zajedno, nego u različito vreme i odvojeno. Teško je zamisliti stvorenje kome mogu da izrastu točkovi i koje može da se stara o njima. Točkovi bi se čak mogli smatrati posebnim scionima, ili tvorevinama od organskog materijala, samo ne više živog.
<BR>&nbsp;&nbsp;&nbsp;&nbsp;&nbsp;Posmatranja u Zoni Kandinski na Tasmanu ukazuju na to da scioni sa točkovima mogu i sami da stvore sebi točkove od recikliranog, sabijenog tkiva arborida ili fitida, i da njima zamene ili poprave svoje istrošene točkove...
<BR>
<BR>&nbsp;&nbsp;&nbsp;&nbsp;&nbsp;Vratio sam se Nkvanovom dnevniku:
<BR>
<BR>&nbsp;&nbsp;&nbsp;&nbsp;&nbsp;...rijući tlo i pripremajući ga za zauzimanje. Među njima je jurcalo mnoštvo lopova i branitelja, od kojih su neki već primećivani u silvi - mada retko - a drugi nikada pre nisu bili primećeni.
<BR>&nbsp;&nbsp;&nbsp;&nbsp;&nbsp;Lopovi i branitelji rade ono što su oduvek radili, ali u stepenu do sada nezabeleženom. Branitelji - zmije i zglavkari, prozirni petonogi pseudo-medvedi sa blistavim, staklastim, sabljastim zubima na prednjoj i zadnjoj strani prednjih udova - stoje iza stare linije primirja i grabe i uništavaju scione koji prelaze sa druge strane. Ali prelazi sve više i više sciona, i branitelji su brojno nadjačani. Videli smo izmoždene branitelje kako sede u izmenjenoj silvi kao iscrpljeni ratnici, trzajući se i prosipajući tečnost iz pokidanih zglobova - a svuda oko njih prolaze strani scioni, kao da su oduševljeni novom slobodom. Silva sa obe strane puna je mrtvih sciona. Izgleda da se ovde rat kombinuje sa orgijom.
<BR>
<BR>&nbsp;&nbsp;&nbsp;&nbsp;&nbsp;Prelazak 29, 136
<BR>&nbsp;&nbsp;&nbsp;&nbsp;&nbsp;Ponestaje nam hrane, i rizikujemo da pomremo od gladi pre nego što se vratimo u Mesečinu. Ipak ostajemo.
<BR>&nbsp;&nbsp;&nbsp;&nbsp;&nbsp;Pokolj je dostigao takve razmere da ne možemo ni da zamislimo ishod. Da li su se ekosi upustili u borbu na život i smrt? Da li je jedna kraljica ili majka semena uvređena ponašanjem svoje susetke, pa je objavila uništenje koje neizbežno mora postati uzajamno?
<BR>&nbsp;&nbsp;&nbsp;&nbsp;&nbsp;Ševkoti se plaši - a njegovi strahovi lako prelaze na nas, gladne i užasnute - da će biti uništeni svi do sada otkriveni scioni iz Liz koje smo mogli da korisitmo za hranu ili sirovine, i da ćemo ostati sa vrlo ograničenim izvorima hrane.
<BR>
<BR>&nbsp;&nbsp;&nbsp;&nbsp;&nbsp;Prelazak 29, 137
<BR>&nbsp;&nbsp;&nbsp;&nbsp;&nbsp;Stigli su novi oblici nosača koji odnose mrtve i umiruće scione. Nekada plodni delovi tla kraj granice primirja i oko Mareotisa sada su ogoljeni, ili pokriveni tužnim ostacima sciona, koji, naravno, neće propasti. Ružičasti crvi roje se po mnogim Lizinim gubicima, gutajući najveći deo ostataka, ali onda i ti crvi umiru i ostaju po tlu... Proces se nikako ne završava, i možemo da vidimo samo beskrajne hektare uništenja i propasti.
<BR>
<BR>&nbsp;&nbsp;&nbsp;&nbsp;&nbsp;Prelazak 29, 139
<BR>&nbsp;&nbsp;&nbsp;&nbsp;&nbsp;Počeli smo i samo da sakupljamo mrtve scione. Preko malog radija bili smo u vezi sa Mesečinom: uništenje se odvija i tamo. Seljani su užasnuti. Bukvalno smo se borili protiv nosača i branitelja, pokušavajući da im preotmemo jestive scione, ali lešinari veličine mrava ulaze u naše kutije i vade sve što potiče od sciona, ma koliko bilo obrađeno. Ovo je veliko čišćenje, i moraju da nestanu svi stari oblici.
<BR>&nbsp;&nbsp;&nbsp;&nbsp;&nbsp;Razboleo sam se pokušavjaući da žvaćem ostatke sciona koje smo sakupili kao uzorke. Srećom, nisam pojeo ništa što bi mi ozbiljno naškodilo, i brzo sam se oporavio. Ševkoti je imao manje sreće, i unutrašnjost usta i desni sada su mu prekriveni plikovima i vise u krpama.
<BR>&nbsp;&nbsp;&nbsp;&nbsp;&nbsp;Kao da sve počinjemo ispočetka, na novoj Lamarkiji, sa novim izazovima.
<BR>&nbsp;&nbsp;&nbsp;&nbsp;&nbsp;Počinju da stižu manji nosači, puni malih, nepokretnih sciona čiji konačni oblik može samo da se nagađa. Ševkoti, čak i u strašnim mukama, otkrio je mlade arboride i prepoznao u njima kombinaciju elemenata Lizinih i Kalderovih drvenastih sciona. On veruje da je u ovom sukobu Liz ipak nadvladala; vidimo mnogo novih sciona koji deluju poznato, mada sa dosta izmena.
<BR>
<BR>&nbsp;&nbsp;&nbsp;&nbsp;&nbsp;Prelazak 29, 141
<BR>&nbsp;&nbsp;&nbsp;&nbsp;&nbsp;Moramo se vratiti u Mesečinu da podelimo sudbinu sa svojim susedima. Ne možemo da jedemo ni najpoznatije nove scione koji brzo rastu i popunjavaju silvu. Ako ostanemo, umrećemo za nekoliko dana.
<BR>&nbsp;&nbsp;&nbsp;&nbsp;&nbsp;Granica je izbrisana. Zona jedan i zona dva su se, izgleda, spojile. Iz Mesečine smo preko radija čuli kako atinski naučnici veruju da je ovo neka vrsta seksualnog čina. Opisuju ovaj događaj kao seksanje i pretapanje.
<BR>&nbsp;&nbsp;&nbsp;&nbsp;&nbsp;Naše njive u Mesečini izgazili su lutajući scioni, a uništili su nam i voćnjake. Oštećene su i zgrade u samom selu. Mislim da bi ovo mogao da bude kraj, osim ako nekako ne premestimo sve stanovnike Elizabetine Zemlje na Tasman. Ali to bi bilo nemoguće.
<BR>
<BR>&nbsp;&nbsp;&nbsp;&nbsp;&nbsp;Isključio sam tablicu i sedeo nekoliko minuta u tami, razmišljajući o užasima i teškoćama kroz koje je prošao Lenkov narod. Znao sam u grubim crtama kakav je bio ishod seksanja između Liz i Kaldera. Niko nije potpuno objasnio sve što se desilo, ali Kalder više nije postojao, a Liz se izmenila zauvek.
<BR>&nbsp;&nbsp;&nbsp;&nbsp;&nbsp;Zatvorio sam tablicu uz osećanje koje nisam do sada iskusio u svom kratkom i neodgovarajućem životu: nešto nalik na strahopoštovanje. Telo na doku pripadalo je snažnom i iskusnom čoveku, u mnogo čemu boljem od mene. A bio je nemilosrdno ubijen.
<BR>&nbsp;&nbsp;&nbsp;&nbsp;&nbsp;Nisam mogao sve to da primim. Um mi je postao prepun i bio sam napola bolestan od tuge i zbunjenosti.
<BR>&nbsp;&nbsp;&nbsp;&nbsp;&nbsp;Ali preživeli su. Bez moje pomoći, bez pomoći Heksamona, Lenkov narod je preživeo i vratio se nekoj vrsti blagostanja.
<BR>&nbsp;&nbsp;&nbsp;&nbsp;&nbsp;Učinilo mi se da ću konačno zaspati. Lebdeo sam u tamnom, oblačnom ponoru, gde mi nije bilo udobno, ali mi nije ni bilo stalo do udobnosti, misli su se pojavljivale i nestajale iz svesti, koja se pretapala u nešto dublje i osnovnije. Godinama nisam spavao, i to osećanje više me je nerviralo od zvukova sa obale, pa čak i od onoga što sam upravo pročitao u Nkvanovom dnevniku.
<BR>&nbsp;&nbsp;&nbsp;&nbsp;&nbsp;Čuo sam u blizini kuckanje, i za trenutak sam pomislio da to društvo u mom stanu u Aleksandriji, na Čičku, pokušava da popravi neku igračku, lupkajući je o ivicu stola... A onda sam otvorio oči. U mene je gledalo Širlino okruglo lice, napola skriveno iza zavese oko mog odeljka. "Dobro je", reče. "Budan si. Rendal, Šankara, prvi oficir i još neki pričaju na palubi. Mislili su da bi voleo da nam se pridružiš."
<BR>&nbsp;&nbsp;&nbsp;&nbsp;&nbsp;Nejasno sam se upitao hoću li biti uvučen u zaveru ili pobunu. Dan ipak nije bio toliko grozan, a ni kapetan se nije pokazao nedorastao dužnosti... Ispuzao sam sa ležaja, navukao pantalone dok je Širla čekala, i pošao za njom uz lestvice do prednje palube.
<BR>&nbsp;&nbsp;&nbsp;&nbsp;&nbsp;Oko dve električne svetiljke stajalo je devetoro ljudi: Rendal, Šatro i prvi oficir, majstor za jedra Majsner u ime zanatlija, Talija Raj Diem i Šankara za mornare prve klase, i, verovatno, Šimčisko i ja za novajlije. Ispred pramca, oivičenama zvezdama i oblacima koji su mutno sijali od svetlosti usamljenog, malog meseca, dizala se daleka, crna senka planine Paskal. Pošto me je dovela na palubu, na Talijin zahtev, Širla se povukla izvan sjaja svetiljki.
<BR>&nbsp;&nbsp;&nbsp;&nbsp;&nbsp;"Kapetan spava", reče Rendal. "Izgleda da mu je pomalo loše... Preterao je sa boravkom na planini Paskal. Zamolio je mene, ser Soterija i ser Šatra da porazgovaramo o tome šta nam valja činiti ako ne možemo da okončamo ovo putovanje, ako Džakarta bude zauzeta - ukratko, ako brionisti silom prodru na Elizabetinu Zemlju."
<BR>&nbsp;&nbsp;&nbsp;&nbsp;&nbsp;"Što mnogi misle da će se uskoro desiti", mračno reče Šatro.
<BR>&nbsp;&nbsp;&nbsp;&nbsp;&nbsp;Rendal se nakašlja. Glas mu je ipak zvučao promuklo. "Kapetan je uložio u ovaj brod svoje lično bogatstvo. Ja sam doprineo onoliko koliko sam mogao. Vi ostali dobijate pristojnu platu, ali... ako se otisnemo na more, a na kopnu ništa ne bude sigurno, može se desiti da se vratimo i ustanovimo da naš novac ništa ne vredi - da su brionisti sve zaplenili, promenili valutu... Ne znamo, jer, iskreno rečeno, nemamo mnogo iskustva sa takvim stvarima. Zato smo okupili vas nekoliko, članove posade kojima verujemo, inteligentne osobe, da počnemo da razmatramo je li ovo putovanje izvodljivo. Ako ne možemo da idemo dalje od Džakarte, moramo to da znamo sada."
<BR>&nbsp;&nbsp;&nbsp;&nbsp;&nbsp;Šatro je stao u sredinu kruga. "Možda poneko iz posade simpatiše Briona i želi da mu se pridruži." Gledao je jedno po jedno lice, zadržao se na mom, začkiljio i vratio se na mesto.
<BR>&nbsp;&nbsp;&nbsp;&nbsp;&nbsp;"Ne znam mnogo o Brionu, osim da je zauzeo Hsiu i da krade i ubija", tiho reče Talija, osvrnuvši se po krugu.
<BR>&nbsp;&nbsp;&nbsp;&nbsp;&nbsp;"Kapetan se nadao da ćemo moći da provedemo nekoliko dana ispitujući pustaru Šefla", reče Rendal, "pa da sačekamo i vidimo hoće li brionisti otići. Potom bismo ušli u Džakartu i pokupili zalihe i istraživače. To više nije moguće. Izgleda da su se brionisti rešili na dugu blokadu, da hoće da izvuku nekakav dogovor. Džakarta nam savetuje da se sklonimo. Ovo bi se moglo izroditi u rat."
<BR>&nbsp;&nbsp;&nbsp;&nbsp;&nbsp;"Nismo opremljeni za rat", poluglasno reče Soterio.
<BR>&nbsp;&nbsp;&nbsp;&nbsp;&nbsp;"Treba da odemo na postjau Valas i da pokupimo ser Salapa", umorno reče Talija. "Pa da nastavimo i uradimo šta možemo."
<BR>&nbsp;&nbsp;&nbsp;&nbsp;&nbsp;"To i kapetan misli", reče Rendal posle pauze.
<BR>&nbsp;&nbsp;&nbsp;&nbsp;&nbsp;Šatro se za trenutak zamisli. "Zvuči logično."
<BR>&nbsp;&nbsp;&nbsp;&nbsp;&nbsp;"Ali time ostajemo sa vrlo malo istraživača", primeti Rendal.
<BR>&nbsp;&nbsp;&nbsp;&nbsp;&nbsp;"Salap i ja možemo da obavimo posao", reče Šatro. "Možda bi mogao da povede još nekoga iz Valasa." Šatro je očito smatrao ovo za dobru priliku. Iako početnik, mogao bi brzo da napreduje. Ser Rendal je izgledao manje uveren.
<BR>&nbsp;&nbsp;&nbsp;&nbsp;&nbsp;"Mislite li da će se posada složiti... Da nastavimo duž obale do postaje Valas i da planiramo kurs odatle?"
<BR>&nbsp;&nbsp;&nbsp;&nbsp;&nbsp;Talija Taj Diem zatrese krutom, prosedom grivom. "Nismo amateri", reče. "Mislim na mornare prve klase. Mi radimo svoj posao. Meni izgleda vredno posla."
<BR>&nbsp;&nbsp;&nbsp;&nbsp;&nbsp;Šimčisko i ja smo se zgledali, i on klimnu glavom. "Novajlije nemaju nikakvog drugog hitnog posla", reče on. "Kuda god pošli, može da izbije rat."
<BR>&nbsp;&nbsp;&nbsp;&nbsp;&nbsp;"Slažem se", rekoh.
<BR>&nbsp;&nbsp;&nbsp;&nbsp;&nbsp;Rendalu kao da je laknulo. "Kazaću kapetanu ujutro", reče.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
