<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Hsia se pojavila rano ujutro kao tanka linija na horizontu, napola zaklonjena gustim oblacima teškim od kiše. Kako su se četiri broda primicala kopnu, zahvatilo nas je nekoliko pljuskova, a kad su prošli, 'Koragos' i 'Krava' iskoristili su svež, snažan vetar, postavili jedra i otkačili se od parobroda.
<BR>&nbsp;&nbsp;&nbsp;&nbsp;&nbsp;Na deset milja od kopna, sva četiri broda presrele su dve brze šalupe. Jedna je nosila pilote za naše škune, i oni se ukrcaše da nas uvedu u luku. Naš pilot zauzeo je mesto kraj kormila i počeo da izdaje brze, precizne naredbe.
<BR>&nbsp;&nbsp;&nbsp;&nbsp;&nbsp;Poznavao sam taj tip ljudi. Mladi, vredni, nervozni, užasno uplašeni da će pogrešiti. Pretpostavljao sam da su odrasli u teškim uslovima, u društvu zategnutom do pucanja.
<BR>&nbsp;&nbsp;&nbsp;&nbsp;&nbsp;Širla je ostala kraj mene. "Ne sviđa mi se ovo", rekla je. "Parobrodi, posada, piloti... Svi izgledaju ukočeno."
<BR>&nbsp;&nbsp;&nbsp;&nbsp;&nbsp;Oblaci su odmicali na jug. Lenkovi brodovi izgledali su veličanstveno, sa jedrima blistavobelim pod jutarnjim suncem, i neko vreme su čak isprednjačili ispred parobroda, sve dok piloti nisu naredili da skupimo jedra.
<BR>&nbsp;&nbsp;&nbsp;&nbsp;&nbsp;Mi. Naše. Zauzeo sam stranu u ovom sukobu. Možda još od trenutka kad sam stigao i video pokolj u Mesečini, nisam mogao da budem objektivan. Što sam više video, moja umešanost postajala je snažnija. Ali ipak nisam mogao da naprosto odbacim svu objektivnost. Nikome nisam ništa dugovao sem Heksamonu, a svi ovi ljudi bili su prekršioci...
<BR>&nbsp;&nbsp;&nbsp;&nbsp;&nbsp;Obala Hsie bila je okupana jasnim suncem. Gledano sa mora, obala je izgledala tamnosmeđa, prošarana crvenim i tamnopurpurnim. Sada, sa manje od dve milje, zona Hsie pokazala se kao preteći gustiš isprepleten do visine od pedeset ili šezdeset metara, mračan i jednoličan, a gornja površina bila je prekrivena kožastom materijom koja je zaklanjala tlo od sunčevog svetla. Tamni šiprag protezao se sve do dalekih planina krunisanih belim oblacima.
<BR>&nbsp;&nbsp;&nbsp;&nbsp;&nbsp;Bejker je verovao da je Hsia starija od većine drugih ekosa i da se razvila rano u istoriji biosfere, pre no što je kiseonik dostigao sadašnji novo. Kožasti pokrivač guštare silve možda ju je štitio od ultraljubičastog zračenja, koje je lako prodiralo kroz atmosferu pre nego što je nastao ozonski sloj.
<BR>&nbsp;&nbsp;&nbsp;&nbsp;&nbsp;Zamislio sam useljenike kako razgledaju Lamarkiju kroz na brzinu otvorenu kapiju, pokušavajući da izaberu najbolje mesto za naseljavanje, i kako biraju Elizabetinu zemlju jer najviše liči na predele Zemlje, iako u pogrešnoj boji.
<BR>&nbsp;&nbsp;&nbsp;&nbsp;&nbsp;Na palubi se pojavio Salap, sa sveskom pod miškom, i zagledao se u obalu, dok mu je vetar mrsio crnu kosu. Začkiljio je i uperio dugačak kažiprst. "Ovako je po čitavom kontinentu", reče. "Jezivo. Užasno mesto za naseljavanje. Sledbenici Hoglandove morali su da se ukopavaju korak po korak, da žive mesecima bez sunca, kao životinje u pećini. A ipak, uprkos svemu, osnovali su grad."
<BR>&nbsp;&nbsp;&nbsp;&nbsp;&nbsp;Nadervil je bio manji od Kalkute; čak i sada, prema najsmelijim nagađanjima, imao je manje od četiri hiljade stanovnika. Morao sam da podesim svoje osećanje razmera da bih tako ograničenu populaciju mogao da shvatim kao vojnu silu dostojnu poštovanja.
<BR>&nbsp;&nbsp;&nbsp;&nbsp;&nbsp;Širla i ja sedeli smo na pramcu, pomalo zbunjeni što za nas nema posla. Pomorske navike bile su u njoj dublje usađene nego kod mene, i zbog nervoze što je na brodu, a ne radi, otvorila se preda mnom kao nikada ranije. Pričala mi je o svojoj porodici u Džakarti - zapravo, u malom selu po imenu Resorna, na vrhu rta pet milja južno od Džakarte. Nije lako pričala o prošlosti, i često je morala da zastane, namrštena od usredsređenosti, ne zato što joj je pamćenje bilo slabo, nego zato što je uložila mnogo napora da zaboravi loša vremena.
<BR>&nbsp;&nbsp;&nbsp;&nbsp;&nbsp;Tokom pretapanja, dok je još bila mala, njena porodica ju je odvela iz Kalkute i otputovala sa desetak drugih porodica u Džakartu, u Petenovu zonu, gde je bilo više jestivih fitida i gde je bilo tla iz koga su se lakše mogli izdvojiti minerali potrebni za poljoprivredu. Zime u Džakarti uvek su bile blage, ali i dalje je bilo teškoća. Petenova zona pripremala se za mogući napad dve sada ujedinjene zone, i većina njenih sciona - arboridi, fitide i pokretni scioni - dobila je voštani oklop i uspavala se puna tri meseca.
<BR>&nbsp;&nbsp;&nbsp;&nbsp;&nbsp;"Dotle smo već imali dovoljno hrane od svojih useva", pričala je. "Ali ja sam se plašila. Moja braća i ja držali smo kao ljubimca malog sciona, kopača, i jednog jutra našla sam ga na verandi pred kućom, zapečaćenog. Sutra ga više nije bilo. Nekako je uspeo da pokida uže... Nikad ranije nije to učinio. Potom se Peten vratio u normalu. Pretpostalvjam da je zaključio kako ga Elizabeta neće napasti."
<BR>&nbsp;&nbsp;&nbsp;&nbsp;&nbsp;Pričala mi je o svojoj porodici: o stričevima i tetkama, o prvom ocu i prvoj majci - svojim biološkim roditeljima - pa o drugom ocu i drugoj majci, koji nisu imali svoje dece, pa su se prema njoj i njenoj braći ponašali sa puno ljubavi. Nije se sećala trećeg para roditelja. To je bilo logično; trijadne porodice, izmišljene u društvu gde je jedan par roditelja retko imao više od dvoje dece, postale su preglomazne kada su svaki otac i majka imali po šestoro ili sedmoro dece. Rekla je da je imala sreće što je imala drugi par, mada joj ih je bilo žao što nisu imali biološke dece.
<BR>&nbsp;&nbsp;&nbsp;&nbsp;&nbsp;Pričala je o nekoliko žena u njenom selu koje su umrle od neobičnog poremećaja što se nije mogao nazvati bolešću; neka vrsta imune reakcije koja je izazvala zapaljenje jajnika. Nekoliko ih je moralo na operaciju uklanjanja jajnika. "Ostale su imale sreće", rekla je. "Ostali su im jajnici." To joj se činilo važnije nego što su preživele.
<BR>&nbsp;&nbsp;&nbsp;&nbsp;&nbsp;Među divarikatima se nešto promenilo od dolaska na Lamarkiju. Lenk je podsticao rađanje, naravno. No, divarikati na Čičku nisu imali više dece nego drugi Naderiti, pa čak i Gešeli. Na Lamarkiji se rađanje dece pretvorilo u maniju, kao da se probudio neki skriveni nagon, i kao da je ljudska rasa - izolovana kao sićušna semenka na prostranom svetu - morala da se protegne i ponovo raširi nadaleko i naširoko.
<BR>
<BR>&nbsp;&nbsp;&nbsp;&nbsp;&nbsp;Brodovi su ušli u luku Nadervila rano po podne. Grad je bio zbijen na podbrđu severno od luke, oslonjen o zid šikare izbušene tunelima; na jugu se nalazio prirodan rt od kamena i peska koji je služio kao grudobran.
<BR>&nbsp;&nbsp;&nbsp;&nbsp;&nbsp;Nadervil je upadljivo ličio na Kalkutu, sa zlatnim, bež i belim kućama na niskim bregovima oko luke. Na istočnom kraju podbrđa, u krateru malog ugašenog vulkana, pre pet godina bio je osnovan vojni logor. Lekar na 'Koragosu', Julija Sand, bila je u Nadervilu pre nekoliko godina, u okviru neuspešne diplomatske misije, i objasnila je pojedinosti Širli i meni. Dalje u kopnu, luka se spajala sa širokim kanalom, koji je možda nekada bio prirodna reka, ali ga je ekos prilagodio svojim potrebama.
<BR>&nbsp;&nbsp;&nbsp;&nbsp;&nbsp;Sada su nas zdepasti, mali remorkeri vukli prema zapadnom delu luke i prema ušću velikog kanala Hsie. Gledao sam parobrode kako se odvajaju, pitajući se da li ću ikada lično sresti generala Bejsa.
<BR>&nbsp;&nbsp;&nbsp;&nbsp;&nbsp;Sa kopna je, nošen vetrom, dopirao oštar, puterast miris pomešan sa nečim biljnim, nalik na origano, i primesom katrana. Nije bio neprijatan, ali pomislio sam da bi takakv miris posle nekog vremena mogao da postane nepodnošljiv.
<BR>&nbsp;&nbsp;&nbsp;&nbsp;&nbsp;Vrlo dostojanstveno smo plovili nekoliko milja, vučeni remorkerima, a onda smo skrenuli ka severu, kroz uzanu zidanu kapiju, i našli se u malom jezeru. Sa svih strana nalazili su se bregovi, pokriveni tamnom, drevnom šikarom; na višim bregovima nalazilo se nekoliko zgradica, belih i nebesko plavih, koje kao da su se uzverale uz šikaru i posadile se povrh nje. Mogao sam da razaberem rupe izbušene kroz šikaru, nalik na tunele, kroz koje su možda vodili putevi; na litici na severnom kraju luke šikara je bila potpuno raščišćena, ostavljajući golo tle boje krede načičkano zgradama, osmatračnicom i skladištima.
<BR>&nbsp;&nbsp;&nbsp;&nbsp;&nbsp;Julija Sand, za vreme svog boravka ovde, nije videla taj deo Nadervila. "Ovo je i za mene novo", reče. Sa jedne strane jezera nalazile su se rampe i prostrani, suvi dokovi, očito brodogradilište, sada prazno.
<BR>&nbsp;&nbsp;&nbsp;&nbsp;&nbsp;Prišli su nam Rendal i Salap. Šatro je još bio u potpalublju. Izgleda da je zapao u depresiju i čitavog dana ga nismo videli.
<BR>&nbsp;&nbsp;&nbsp;&nbsp;&nbsp;"Jeziva zemlja", reče Rendal.
<BR>&nbsp;&nbsp;&nbsp;&nbsp;&nbsp;Salap osmotri jezero. "Tri broda", objavi on. "Očekivao sam ih mnogo više."
<BR>&nbsp;&nbsp;&nbsp;&nbsp;&nbsp;Tri broda u jezeru nisu čak bila ni parobrodi; dva su bile šalupe, a treći je bio katamaran sa iscepanim jedrima na prednjem i zadnjem jarbolu. To baš i nije bila neka mornarica.
<BR>&nbsp;&nbsp;&nbsp;&nbsp;&nbsp;"Svi su napolju, pljačkaju ili blokiraju Džakartu", reče Širla.
<BR>&nbsp;&nbsp;&nbsp;&nbsp;&nbsp;"Možda", reče Salap, ali kao da je sumnjao u to.
<BR>&nbsp;&nbsp;&nbsp;&nbsp;&nbsp;Piloti nas provedoše kraj praznog brodogradilišta, pa prema malom pristanu na severnom kraju jezera. Procenio sam da tu ima mesta za možda pet ili šest brodova veličine parobroda, ne više. To bi za Lamarkiju bila prilična mornarica, ali nije se moglo proceniti koliko je parobroda ukupno izgrađeno. Potražio sam skladišta goriva - bez obzira na to kakvo je gorivo - ali nisam mogao da ih nađem. Nekoliko desetina muškaraca i žena stajalo je na dokovima, gledajući nas, ali pristan je bio prazan. Lenkovom brodu nije pripremljen nikakav odbor za doček.
<BR>&nbsp;&nbsp;&nbsp;&nbsp;&nbsp;Remorkeri nas oslobodiše. Laki povetarac bio je dovoljan da naše škune stignu do pristana.
<BR>&nbsp;&nbsp;&nbsp;&nbsp;&nbsp;Ferijer i Keo iziđoše na palubu, odeveni u tamnosive pantalone i dugačke, crne kapute, što je bila zvanična odeća za ozbiljne prilike. Gledali su pristan sa bolnim izrazom, kao psi koji napola očekuju udarac. Obojica odmahnuše glavom na ovu nepristojnost. "Ne sme se ovako postupati sa Dobrim Lenkom", reče Keo. "Pitam se zašto smo uopšte došli ako će nam ovako natrljavati nos."
<BR>&nbsp;&nbsp;&nbsp;&nbsp;&nbsp;"To je slabost", reče Ferijer sa prizvukom ljutnje koju ranije nije pokazivao.
<BR>&nbsp;&nbsp;&nbsp;&nbsp;&nbsp;Keo ga uze pod ruku, pa se postaviše kraj mosta. Lenk se pope iz potpalublja, praćen Alrikom koja je zažmirkala od jakog sunca. Lenk je nosio sunčane naočare. Za trenutak je izgledao kao da je oslepeo, zateturao se, nasmešio i pružio ruku Alriki. No, ubrzo je skinuo naočare i začkiljio u nas kao sova, a onda se zagledao u dokove južno od nas, pa u zapadnu obalu jezera, pa u pristan.
<BR>&nbsp;&nbsp;&nbsp;&nbsp;&nbsp;Pet muškaraca i tri žene iziđoše iz sive šupe i sačekaše da naši brodovi priđu sasvim blizu. Trojica mladića kraj pramca dobaciše im užad, i oni privukoše i privezaše brod. Sva jedra bila su skupljena.
<BR>&nbsp;&nbsp;&nbsp;&nbsp;&nbsp;Čekali smo nekoliko minuta. Jezero je bilo tiho i nepomično; iz silve se nije čuo nikakav zvuk otkako smo stigli. Iz luke je jedan jedini put vodio kroz bregove, ka tunelu u visokoj šikari pozadi. Nije mnogo obećavao.
<BR>&nbsp;&nbsp;&nbsp;&nbsp;&nbsp;"Zar očekuju da idemo pešice?" zgađeno upita Ferijer.
<BR>&nbsp;&nbsp;&nbsp;&nbsp;&nbsp;"Neprihvatljivo", reče Fasid, ali Lenk podiže ruku.
<BR>&nbsp;&nbsp;&nbsp;&nbsp;&nbsp;"On oseća svoju moć", reče Lenk. Stegao je zube i ispravio ramena. Pomislih da sam primetio kratku varnicu besa, ali možda je to bio samo neki unutrašnji trzaj, zbog bola u zglobu ili ko zna koje staračke slabosti. "Neka bude po njegovom."
<BR>&nbsp;&nbsp;&nbsp;&nbsp;&nbsp;Putem se upravo spuštao odbor za doček, ili nešto nalik na njega. Kroz glavnu kapiju luke prošao je električni kamion i stigao do pristana, a pratila su ga četiri manja električna automobila i talasava kolona muškaraca i žena na biciklima.
<BR>&nbsp;&nbsp;&nbsp;&nbsp;&nbsp;Širla tiho zviznu pred tolikim vozilima. "U čitavoj Kalkuti nema ih toliko", reče ona. "Ne računajući traktore."
<BR>&nbsp;&nbsp;&nbsp;&nbsp;&nbsp;Ono što je meni na prvi pogled izgledalo kao jeftino produciranje, očito je bilo dovoljno da ostavi utisak na ljude oko mene. Most je spušten na pristan i učvršćen. Lučki radnici poređani duž 'Koragosa' radoznalo su krivili vratove, tražeći Lenka. Kakve god društvene promene i političke pritiske Brion uveo, stanovnici Nadervila još su pokazivali zanimanje za Dobrog Lenka koji ih je doveo ovamo.
<BR>&nbsp;&nbsp;&nbsp;&nbsp;&nbsp;Kamion, automobili i bicikli stigoše na pristan. Kamion zazuja i stade. Automobili se parkiraše iza njega, a biciklisti, svi u sivom i smeđem, zakočiše oko i iza njih. Svi su zastali nekoliko sekundi, čekajući, a onda se otvoriše vrata kamiona i iz njega iziđoše muškarac i žena. Vozači automobila otvoriše vrata i takođe iziđoše. Svi su bili u crnom, sa malim, okruglim šeširima natučenim na čelo kao kape za plivanje.
<BR>&nbsp;&nbsp;&nbsp;&nbsp;&nbsp;Muškarac i žena iz kamiona nosili su bela svečana odela. Ličili su na zvaničnike u nekoj svečanoj prilici sa početka prvog stoleća putovanja Čičkom. Muškarac izvuče štap, stade kraj žene, i njih dvoje zajedno krenuše ka mostu, gde zastadoše. Očito su očekivali da se mi iskrcamo. Sve do ovog trenutka ni na jednoj strani nije bila izgovorena ni reč. Jedino su se čuli glasovi posade, koja je podešavala jedra i konope, a čak su i oni govorili prigušenim glasom.
<BR>&nbsp;&nbsp;&nbsp;&nbsp;&nbsp;Ferijer i Keo prvi pređoše most i nakloniše se muškarcu i ženi u belom, koji uzvratiše pozdrav nešto plićim naklonom. Potom siđe Alrika Fasid, vukući dlanovima po ogradi od konopca kao da je nervozna, kao da se boji da će neko nakrenuti most i pustiti je da padne u more između broda i obale.
<BR>&nbsp;&nbsp;&nbsp;&nbsp;&nbsp;Potom je sišao Lenk, stigavši do obale sam, pokazujući živahnost i samouverenost. Za njim je išlo pet muškaraca i četiri žene, svi u zelenom i smeđem, što je bila boja Lenkove lične garde. Na kraju se pojaviše tri čoveka koja nismo poznavali - dovoljno stari da budu sa Lenkom od samog useljenja - i pridružiše se skupini na doku, pozdravljajući se kratkim naklonima.
<BR>&nbsp;&nbsp;&nbsp;&nbsp;&nbsp;Mi očito nismo bili predviđeni za iskrcavanje. Salap se nasmeši svojim najboljim filozofskim osmehom i okrete se da siđe u potpalublje. Rendal je gledao posadu kako povlači most i zatvara kapiju u ogradi. "Neka sam proklet", reče on.
<BR>&nbsp;&nbsp;&nbsp;&nbsp;&nbsp;Širla uzdahnu i od olakšanja i od razočarenja. "Ne volim da budem u središtu stvari", reče.
<BR>&nbsp;&nbsp;&nbsp;&nbsp;&nbsp;"Osećam se korisnim koliko i muške bradavice", dodade Rendal.
<BR>&nbsp;&nbsp;&nbsp;&nbsp;&nbsp;Posle nekoliko minuta kroz kapiju prozuja kolona od četiri siva električna autobusa i zaustavi se kraj 'Koragosa' i 'Krave'. Dvanaest mračnih ljudi u sivom i crnom iziđe iz autobusa i poče da razgovara sa svojim kolegama koji su stražarili kraj brodova.
<BR>&nbsp;&nbsp;&nbsp;&nbsp;&nbsp;Stražari se popeše na brodove i obavestiše oba zapovednika i prva oficira da svi, osim najneophodnije posade od po četiri osobe, treba da se ukrcaju u autobuse. Brodovi je, izgleda, trebalo da ostanu uzapćeni.
<BR>&nbsp;&nbsp;&nbsp;&nbsp;&nbsp;Rendal se strašno namrštio dok je sve to pratio. "Ovo nije diplomatija", mrmljao je. "Ovo je objava rata."
<BR>
<BR>&nbsp;&nbsp;&nbsp;&nbsp;&nbsp;Sedeli smo zbijeni po troje na sedištu, a bilo je sedam nizova sedišta, odnosno grubih, golih klupa od jadne ksile iz šikare. Vozači autobusa, svi u godinama, nosili su belosive uniforme. Gledajući raznovrsnost i strogost uniformi, osetih drhtaj prepoznavanja: pukovsko društvo; svaki posao ima svoj položaj, svoje mesto i svoju uniformu. Drevni snovi o veličanstvenosti na Lamarkiji ponovo su oživeli.
<BR>&nbsp;&nbsp;&nbsp;&nbsp;&nbsp;Autobusi nas povezoše kroz tunele u šikari, i smesta nas okruži duboka tama. Širla se pribi uz mene, a Šatro uz nju. Pod svetlošću farova otpozadi video sam da Šatro tupo pilji napred, oznojen, iako je bilo sveže. Poslednjih sati vrlo je malo govorio i nikoga nije dugo gledao.
<BR>&nbsp;&nbsp;&nbsp;&nbsp;&nbsp;Rendal je sedeo na klupi pred nama, a Salap dva mesta iza nas. Nismo razgovarali. Svi smo se osećali kao da idemo na pogubljenje, možda i naše sopstveno.
<BR>&nbsp;&nbsp;&nbsp;&nbsp;&nbsp;Tuneli su stvarali neku vrstu mreže puteva kroz šikaru, i izgledalo je da ih vozači dobro poznaju. Posle dvadesetak minuta ugledasmo pred sobom svetlost dana, i autobusi iziđoše na prostranu prirodnu čistinu. Šikara se za nama dizala u blagoj krivini, nalik na ivicu činije, i izgledalo je da se nalazimo u prostranom krateru prekrivenom crvenim i smeđim rastinjem.
<BR>&nbsp;&nbsp;&nbsp;&nbsp;&nbsp;Pred nama, preko ravnice pokrivene tepihom narandžastih i smeđih fitida, unutrašnjost ovog dela ekosa Hsie bila je jezivo zemaljska. Kao da smo se nalazili u tropskoj savani, ali umesto drveća, ovu ravnicu prošarale su kule-stražare od metar debelih puzavica, sa vrhovima grana okrenutim pravo uvis. Dalje ka unutrašnjosti, posle još desetak minuta vožnje, ugledasmo velika, polukružna, purpurna brda nalik na mrlje plesni, samo što je svako imalo oko kilometar visine i dva kilometra u prečniku. Na vrhovima brda nalazio se po jedan ogromni crni šiljak, nalik na trn spreman da bogove ubode u prst.
<BR>&nbsp;&nbsp;&nbsp;&nbsp;&nbsp;Stražari u autobusu nisu se nimalo uzbuđivali; ovo je bio njihov teren, poznavali su ga decenijama. Salap je delovao nezainteresovan koliko i oni. Širla se nagnu kraj mene da pogleda kroz prozor.
<BR>&nbsp;&nbsp;&nbsp;&nbsp;&nbsp;"Vode nas u sjajan hotel", reče čovek iza nas, u beloj uniformi - jedan od stjuarda sa 'Koragosa'. "Hraniće nas kao kraljeve."
<BR>&nbsp;&nbsp;&nbsp;&nbsp;&nbsp;"To je šaljivdžina", promrmlja neka žena sa druge strane prolaza. Autobus poskoči i skrete na prašnjav, go put. Pred nama se pojavi nov zid šikare, ali ovaj je bio blistavozelen - prvo zelenilo koje sam video u lamarkijskoj silvi, prošarano crvenim vrhovima. Nad ovom šikarom letelo je nekoliko sciona nalik na slepe miševe, sa rasponom krila većim od metra. Kako smo se približavali, scioni sleteše i uhvatiše se za crvene šiljke, kao muve kad se lepe na krvave vrhove maćeva.
<BR>&nbsp;&nbsp;&nbsp;&nbsp;&nbsp;Autobusi uđoše u još jedan mračan tunel, tik jedan za drugim kroz tamu, a svetlost farova poigravala nam je po potiljku. "Unutrašnja zgrada", objavi vozač preko ramena promuklim glasom. "Ovde svi izlazimo i idemo pešice u Citadelu."
<BR>&nbsp;&nbsp;&nbsp;&nbsp;&nbsp;"Citadela", ponovi Širla, podigavši obrve.
<BR>&nbsp;&nbsp;&nbsp;&nbsp;&nbsp;Autobusi se zaustaviše u koloni kraj puta popločanog crnim kamenjem i belim cementom. Iziđosmo i zaustavismo se u skupinama na ivici puta. Sunce je peklo, a nebo je imalo narandžasti preliv. Zaklonivši oči, videh da je nebo puno sitnih, letećih obličja, narandžastih, žutih i smeđih; sva su bila kvadratnog oblika, stranice oko jedan centimetar, i skupljala su se u guste oblake na oko dvadeset metara iznad nas.
<BR>&nbsp;&nbsp;&nbsp;&nbsp;&nbsp;Na kraju puta dizao se masivan kameni zid, toliko visok da mu je gornja ivica bila nejasna i napola zaklonjena žutim i narandžastim oblacima. Zid je povezivao dve mase zelene šikare.
<BR>&nbsp;&nbsp;&nbsp;&nbsp;&nbsp;Stražari nas izvedoše iz autobusa uz minimalnu učtivost, postrojiše nas u dve kolone i povedoše nas napred, ka kamenom zidu. Širla je rešila da ostane uz mene. Šatro, Rendal i Salap pođoše ispred nas.
<BR>&nbsp;&nbsp;&nbsp;&nbsp;&nbsp;"Izvinite, da li je ovde smešten i Sposobni Lenk?" upita mornar sa 'Krave' krupnog stražara nadutog lica. Stražar odmahnu glavom i podiže usne u grimasi koja bi mogla da predstavlja i osmeh, ali više je ličila na nelagodnost, i pokaza ka zidu. Zagledah lica stražara, pazeći da ne privučem pažnju. Prazne oči i masa mišića. Kratko ošišana kosa, osim po jednog uvojka na levoj slepoočnici, koji se spuštao do ramena. Uredno ispeglane uniforme, a i po pokretima se videlo da vlada stroga disciplina. Poneko je uspeo da se osmehne ili kaže nešto dvema kolonama u pokretu, ali njihov karakter i ponašanje nisu mi ulivali poverenje. Osećao sam se kao da sam se vratio u uništeno selo Mesečinu, i naježih se više nego čak i za vreme boravka u zveri-oluji.
<BR>&nbsp;&nbsp;&nbsp;&nbsp;&nbsp;Što sam duže boravio na Lamarkiji, bio sam sve sigurniji da ću tu umreti, na drevan i ponižavajući način. Čeznuo sam za Čičkom i nisam mogao da shvatim zašto sam prihvatio ovaj zadatak.
<BR>&nbsp;&nbsp;&nbsp;&nbsp;&nbsp;"Volela bih da nas je oluja progutala", šapnu Širla.
<BR>&nbsp;&nbsp;&nbsp;&nbsp;&nbsp;Pogladih je po laktu, kratkim pokretom koji ipak privuče pažnju jednog od stažara. Pogledao me je ispod oka, stegao usne i lagano odmahnuo glavom.
<BR>&nbsp;&nbsp;&nbsp;&nbsp;&nbsp;Na kapiji u zidu, malim, duboko usađenim vratima jedva dovoljnim da dvoje ljudi uđu zajedno, kolone se zaustaviše i stražari se rastrčaše unaokolo, proveravajući da li možda nešto nosimo sa sobom. Pipkali su nas i gurali kao životinje, potom se posavetovaše, i jedan viši oficir - visok, pogrbljen čovek zasukanih rukava - uzviknu, a vrata se širom otvoriše.
<BR>&nbsp;&nbsp;&nbsp;&nbsp;&nbsp;Uđosmo u zid.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
