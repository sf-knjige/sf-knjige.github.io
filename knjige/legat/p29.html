<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Napredovali smo niz Sangerov put, kroz tunel u šikari. Sanger je bio jedan od dva uporedna puta koji su, po mapi, vodili do jezera. Svetla u tunelu bila su ugašena; koristili smo svetiljku. Očekivao sam da svakog časa sretnemo Bejsovu vojsku.
<BR>&nbsp;&nbsp;&nbsp;&nbsp;&nbsp;Noćna šikara bila je tiha. Išli smo putem kroz tunel oko trideset minuta, a smo onda se pojavili pod blistavim ozvezdanim nebom, sa dvostrukim jarmom koji je izlazio na istoku. Nalazili smo se na prostranoj čistini, nekada možda farmi, sada jalovom polju. Put je presecao polje prema novoj šikari, možda kilometar daleko, i tu je ulazio u novi tunel. Pretpostavljao sam da Citadela leži na oko dva kilometra odatle.
<BR>&nbsp;&nbsp;&nbsp;&nbsp;&nbsp;Nisam dobro poznavao područje palate; lako smo mogli da se izgubimo.
<BR>&nbsp;&nbsp;&nbsp;&nbsp;&nbsp;Sitna devojka po imenu Meg, glatkog, tamnog lica i krupnih očiju, držala se blizu mene. Nosila je jednu od tri puške, koliko je Keo bio voljan da nam da. "Hoće li biti gadno?" upita me ona.
<BR>&nbsp;&nbsp;&nbsp;&nbsp;&nbsp;"Verovatno", rekoh.
<BR>&nbsp;&nbsp;&nbsp;&nbsp;&nbsp;"Znate li kuda idemo?"
<BR>&nbsp;&nbsp;&nbsp;&nbsp;&nbsp;"Bio sam tamo."
<BR>&nbsp;&nbsp;&nbsp;&nbsp;&nbsp;"A kažete da ima puno vojnika."
<BR>&nbsp;&nbsp;&nbsp;&nbsp;&nbsp;"Meg brine za sve nas", reče najstariji mladić, visok, pogrbljen momak od dvadeset pet godina, po imenu Broč.
<BR>&nbsp;&nbsp;&nbsp;&nbsp;&nbsp;"Ima puno vojnika", rekoh. "Ali mi ćemo ih izbeći. Nećemo da se borimo; samo da saznamo stvari."
<BR>&nbsp;&nbsp;&nbsp;&nbsp;&nbsp;"Kako?" upita Meg, oblizujući usne i zureći napred, u zid narednog parčeta šikare silve.
<BR>&nbsp;&nbsp;&nbsp;&nbsp;&nbsp;"Krićemo se između otvora dva tunela. Zapravo, to ćete vas petoro. Možda ću povesti jednog sa sobom. Ja idem u staru palatu. Vojnici će verovatno proći kroz jedan ili oba tunela. Sa mesta gde ćete se kriti videćete oba puta. Ako se pojave pre nego što se ja vratim, pošaljite najbržeg trkača..."
<BR>&nbsp;&nbsp;&nbsp;&nbsp;&nbsp;"Znači, Juk", reče Meg, pokazavši sitnu, mršavu devojku sa licem kao faun.
<BR>&nbsp;&nbsp;&nbsp;&nbsp;&nbsp;"Juk", rekoh joj, "trči ispred vojnika i javi ser Keu. On će preneti upozorenje preko radija."
<BR>&nbsp;&nbsp;&nbsp;&nbsp;&nbsp;"A šta ako budu u kamionima?" upita Juk.
<BR>&nbsp;&nbsp;&nbsp;&nbsp;&nbsp;"Onda ćemo promeniti plan. Ali vojska će verovatno ići pešice." Po onome što sam dosad video, Bejs je usredsredio ono malo dragocene tehnologije tamo gde će biti dobro vidljiva. Sumnjao sam da imaju više kamiona i automobila nego u Kalkuti.
<BR>&nbsp;&nbsp;&nbsp;&nbsp;&nbsp;"Šta ćete vi?"
<BR>&nbsp;&nbsp;&nbsp;&nbsp;&nbsp;"Idem u staru palatu", ponovih. "U Citadelu."
<BR>&nbsp;&nbsp;&nbsp;&nbsp;&nbsp;"Stalno govorite 'palata'... kakva je to palata?" upita Rašnara, najniži mladić.
<BR>&nbsp;&nbsp;&nbsp;&nbsp;&nbsp;"Tamo Brion živi", rekoh. Nije bilo potrebe za opširnim objašnjenjima.
<BR>&nbsp;&nbsp;&nbsp;&nbsp;&nbsp;Dok smo se približavali ulazu u sledeći tunel, presekli smo krivinu puta bliže guštari između severnog i južnog otvora. Jednom sam se spotakao i Juk mi je pomogla da ostanem na nogama. Tle je bilo neravno, kredasto i mesecima neorano, možda i čitave godine. Držali smo se šikare, leđima uz spoljašnja stabla arborida koja su se prepletala u ravan, crni zid.
<BR>&nbsp;&nbsp;&nbsp;&nbsp;&nbsp;"Zašto nas je ser Keo predao vama?" upita Meg.
<BR>&nbsp;&nbsp;&nbsp;&nbsp;&nbsp;"Ne bismo smeli da postavljamo pitanja", reče Broč.
<BR>&nbsp;&nbsp;&nbsp;&nbsp;&nbsp;"Ovo je dobro pitanje", rekoh. "Uvek pitajte."
<BR>&nbsp;&nbsp;&nbsp;&nbsp;&nbsp;"Pa, zašto?" upita Meg. Nalazili smo se na pedesetak metara od oba puta. Jasno smo videli kaldrmu, dve tanke svetlosive linije na crnosivom tlu.
<BR>&nbsp;&nbsp;&nbsp;&nbsp;&nbsp;"Zajednički prijatelj rekao mu je da sam nekada pripadao braniteljima Puta."
<BR>&nbsp;&nbsp;&nbsp;&nbsp;&nbsp;Broč frknu u tami. "Zar ste toliko stari?"
<BR>&nbsp;&nbsp;&nbsp;&nbsp;&nbsp;"Ne", rekoh. "Nisam toliko star." Nisam mnogo stariji od ove dece, pomislih.
<BR>&nbsp;&nbsp;&nbsp;&nbsp;&nbsp;"Pa šta vam to onda znači?" Meg je bila uporna.
<BR>&nbsp;&nbsp;&nbsp;&nbsp;&nbsp;Primetih da nešto zaklanja zvezde i podigoh pogled. Pod noćnim nebom lebdeli su baloni. Jedan je spustio viseće pipke na polje, dodirujući prašinu na jedva dvadeset metara od mesta gde smo čučali.
<BR>&nbsp;&nbsp;&nbsp;&nbsp;&nbsp;"Šta je to?" upita Olivos, kuštravi momak oštre brade. Juk ustade da potrči i pogleda, ali ja je zgrabih za ruku.
<BR>&nbsp;&nbsp;&nbsp;&nbsp;&nbsp;"Dolaze iz unutrašnjosti", rekoh. "Nova vrsta nosača." Ustadoh i pogledah naniže u njih. "Ser Broč, imaš pušku. Da li bi pošao sa mnom?"
<BR>&nbsp;&nbsp;&nbsp;&nbsp;&nbsp;"Pitate umesto da naređujete?" u neverici me upita Broč.
<BR>&nbsp;&nbsp;&nbsp;&nbsp;&nbsp;"Da, zato što je ono što moram da uradim delom lična stvar."
<BR>&nbsp;&nbsp;&nbsp;&nbsp;&nbsp;Broč ustade. "Bili ste branitelj Puta?" upita.
<BR>&nbsp;&nbsp;&nbsp;&nbsp;&nbsp;"Nekad davno."
<BR>&nbsp;&nbsp;&nbsp;&nbsp;&nbsp;"Poći ću", reče on.
<BR>&nbsp;&nbsp;&nbsp;&nbsp;&nbsp;"Ako se ne vratimo za dva sata, možete pretpostaviti da smo zarobljeni", rekoh ostalima. "Meg, ti komanduješ."
<BR>&nbsp;&nbsp;&nbsp;&nbsp;&nbsp;"Hvala, valjda", reč Meg. "Ima li neko sat?"
<BR>&nbsp;&nbsp;&nbsp;&nbsp;&nbsp;Niko nije imao.
<BR>&nbsp;&nbsp;&nbsp;&nbsp;&nbsp;"Onda počnite da brojite", rekoh.
<BR>
<BR>&nbsp;&nbsp;&nbsp;&nbsp;&nbsp;Broč i ja pošli smo severno od puta Godvin i zaustavili smo se nasred kaldrme od kamenih ploča i šljunka, zagledani u neprozirnu tamu tunela. Nismo imali svetiljku. Tunel je bio tih, osim zvuka kapanja vode. "Hajdemo", rekoh.
<BR>&nbsp;&nbsp;&nbsp;&nbsp;&nbsp;"Šta ćemo da radimo?" upita on.
<BR>&nbsp;&nbsp;&nbsp;&nbsp;&nbsp;"Da vidimo šta smera vojska i da spasemo prijatelja", rekoh. "Ako su uopšte još tamo."
<BR>&nbsp;&nbsp;&nbsp;&nbsp;&nbsp;"Mislite da su možda pošli vodenim putem?"
<BR>&nbsp;&nbsp;&nbsp;&nbsp;&nbsp;"Ako su pametni, nisu. Luka zasad pripada Lenku." Izgledalo je verovatno da Bejs pokuša da preotme luku. Nadao sam se da ćemo se vratiti pre toga. "Dok smo u tunelu, nećemo pričati, u redu?"
<BR>&nbsp;&nbsp;&nbsp;&nbsp;&nbsp;Broč klimnu glavom.
<BR>&nbsp;&nbsp;&nbsp;&nbsp;&nbsp;"Dodiruj rukom levu stranu. Ja ću biti desno."
<BR>&nbsp;&nbsp;&nbsp;&nbsp;&nbsp;Hodali smo pedeset metara u potpunoj tami. Vazduh je bio sve gušći i mirisao je ustajalo. Broč se zakašljao i šapatom se izvinio. Dublje u tunelu naiđosmo na amonijačni zadah, težak i vrlo neprijatan. Čuli su se zvuci odozgo: šuškanje i pokreti. Uz dosta olakšanja stigosmo do kraja tunela i zaustavismo se na otvorenom. Na drugoj strani gorelo je nekoliko električnih svetiljki, njišući se, i čuli smo prigušene glasove.
<BR>&nbsp;&nbsp;&nbsp;&nbsp;&nbsp;Sa zapada su se čule nove eksplozije i daleka topovska paljba. Pretpostavljao sam da se nalazimo na severnom kraju jezera, zapadno od Citadele. Jedva sam mogao da razaberem crne obrise zgrada. Na nekom dalekom prozoru upali se svetlo. Začu se uzvik, i svetlo se brzo ugasi.
<BR>&nbsp;&nbsp;&nbsp;&nbsp;&nbsp;"Brionovi vojnici", šapnu Broč, primakavši mi se.
<BR>&nbsp;&nbsp;&nbsp;&nbsp;&nbsp;"Možda su evakuisani civili", rekoh. "To još ne znamo."
<BR>&nbsp;&nbsp;&nbsp;&nbsp;&nbsp;Verovao sam da nas niko neće videti ako presečemo udesno, gde je silva ponovo stvarala masivan zid. Uz nekoliko reči i pokreta objasnih put, i pođosmo preko ravnog, pustog polja koje nikada nije bilo uzorano.
<BR>&nbsp;&nbsp;&nbsp;&nbsp;&nbsp;"Daj mi pušku", rekoh.
<BR>&nbsp;&nbsp;&nbsp;&nbsp;&nbsp;"Zašto, ser?"
<BR>&nbsp;&nbsp;&nbsp;&nbsp;&nbsp;"Želiš li da ubiješ nekoga?"
<BR>&nbsp;&nbsp;&nbsp;&nbsp;&nbsp;Dao mi je pušku. Bila je teška, kratke cevi i vrlo jednostavna.
<BR>&nbsp;&nbsp;&nbsp;&nbsp;&nbsp;Polako smo išli uporedo sa šikarom, pokušavajući da se ne spotičemo po neravnom tlu. Na nekoliko metara ispred sebe primetismo obličje ispruženo u prašini, crnu mrlju u tami osvetljenoj zvezdama. Za trenutak pomislih da je to ljudsko telo, ali odavalo je težak zadah amonijaka. Sagoh se za trenutak nad njim i ugledah splet udova, dugačko, cilindrično telo, oštre bodlje za kopanje duž repa. Naježih se. Bio je to mrtav scion. Ništa nije došlo da ga pokupi i odnese. Ovo je bio zadah smrti na Lamarkiji. I u tunelu je bila smrt.
<BR>&nbsp;&nbsp;&nbsp;&nbsp;&nbsp;"Sudbine mi i daha", reče Broč, "Šta je ovo?"
<BR>&nbsp;&nbsp;&nbsp;&nbsp;&nbsp;"Scion", rekoh. "Mrtav je."
<BR>&nbsp;&nbsp;&nbsp;&nbsp;&nbsp;"Zašto ga čistači nisu odneli?"
<BR>&nbsp;&nbsp;&nbsp;&nbsp;&nbsp;"Stvari se menjaju", rekoh. Zaobiđosmo ga. Nisam sumnjao da je u pitanju bio pokretni scion iz šikare, inače retko vidljiv izvan spleta arborida. Šikari silve, posle više desetina miliona godina, naređeno je da umre.
<BR>&nbsp;&nbsp;&nbsp;&nbsp;&nbsp;U zgradama sleva začusmo korake i glasove, izdavanje naređenja. Vojnici su se organizovali. Začuh odlomke razgovora. "... Uhvatićemo ih u tesnac u Džalipatu..." "Budale. Blesave budale su to." "Kod koga je četni radio?"
<BR>&nbsp;&nbsp;&nbsp;&nbsp;&nbsp;Ovo je, dakle, bila vojska, uglavnom sastavljena od stražara iz stare palate. Nisam mogao da procenim koliko ih je; svakako najmanje stotinu.
<BR>&nbsp;&nbsp;&nbsp;&nbsp;&nbsp;"U stroj!" reče jasan, odsečan ženski glas. "Na zapad za deset minuta."
<BR>&nbsp;&nbsp;&nbsp;&nbsp;&nbsp;Stadoh i Broč nalete na mene. "Jesi li čuo?" šapnuh mu vrlo tiho, na samo uho. On klimnu glavom. "To smo hteli da znamo. Trči nazad i reci ostalima da ovo jave ser Keu."
<BR>&nbsp;&nbsp;&nbsp;&nbsp;&nbsp;"Vi nećete sa mnom?" upita on. Očito mu se nije dopadala pomisao da se vraća sam; pogotovo kroz smrdljivi tunel. "Mislio sam da sam vam potreban."
<BR>&nbsp;&nbsp;&nbsp;&nbsp;&nbsp;"Bio si mi potreban za ovo. Vreme je", rekoh. "Ti imaš svoju dužnost. Ja ću da nađem svoje prijatelje." Dadoh mu pušku. "Ponesi i ovo. Nadam se da ti neće trebati."
<BR>&nbsp;&nbsp;&nbsp;&nbsp;&nbsp;Broč je oklevao jedan trenutak, počeo da se povlači prekrštenih ruku, a onda ih je spustio, okrenuo se i pošao u tamu. Zaobišao je mrtvog sciona i više nisam mogao da ga vidim.
<BR>&nbsp;&nbsp;&nbsp;&nbsp;&nbsp;Nekako sma uspeo da ponovo ostanem sam. Oduvek sam najviše voleo da radim sam, čak i kao branitelj Puta. Pitao sam se da li je nečija životna priča ishod urušavnaja linija sveta usled najobičnije snage karaktera. Dilemu nije rešilo ni hiljadu godina ljudske filozofije.
<BR>&nbsp;&nbsp;&nbsp;&nbsp;&nbsp;Tiho i brzo prođoh između dve zgrade. Izišao je jedan mesec i dodao malo svetlosti. To nije valjalo. Pokušao sam da kad god mogu ostanem u dubokoj senci. Mora da sam se nalazio već stotinu metara unutar stare palate.
<BR>&nbsp;&nbsp;&nbsp;&nbsp;&nbsp;Uđoh u dvorište kroz uzani otvoreni hodnik. Vodoskok u središtu dvorišta prskao je stalnu traku vode uvis, pljuskajući i mrmljajući za sebe. Držeći se zida, lako vukući noge po šljunkovitoj stazi, prođoh kraj niza vrata i zatamnjenih prozora, pa kroz novi hodnik. U ulici između dvorišta i zida poigravalo je nekoliko svetiljki. Pribih se uz zid i osetih krupno, glatko, oblo kanenje: stara palata. Svetlo - dva muškarca sa svetiljkama - prolazilo je kraj ulaza u ulicu.
<BR>&nbsp;&nbsp;&nbsp;&nbsp;&nbsp;Ako onaj ko komanduje smatra da je situacija očajna, i ako Brion više nije ovde, ovo mesto mora da je gotovo napušteno.
<BR>&nbsp;&nbsp;&nbsp;&nbsp;&nbsp;Za nekoliko sati praskozorje će osvetliti nebo. Pođoh uz zakrivljeni zid još pedeset ili šezdeset metara i stigoh do kapije. Kraj nje su stajala tri čoveka, tiho razgovarajući u mraku. Podesih glas do odgovarajućeg tona strepnje.
<BR>&nbsp;&nbsp;&nbsp;&nbsp;&nbsp;"Izvinite. Ne brinite. Ser Frik..."
<BR>&nbsp;&nbsp;&nbsp;&nbsp;&nbsp;Sve tri puške se istog časa uperiše u mene, i začuh tri istovremena klik-klak otpuštanja zatvarača.
<BR>&nbsp;&nbsp;&nbsp;&nbsp;&nbsp;"Ja sam jedan od Brionovih gostiju. Nisam naoružan. Ser Frik me je ostavio u čamcu u Nadervilu."
<BR>&nbsp;&nbsp;&nbsp;&nbsp;&nbsp;"Ko si ti?"
<BR>&nbsp;&nbsp;&nbsp;&nbsp;&nbsp;"Zovem se Olmi", rekoh.
<BR>&nbsp;&nbsp;&nbsp;&nbsp;&nbsp;"Frik nije ovde", reče najviši stražar, široka senka grubog glasa.
<BR>&nbsp;&nbsp;&nbsp;&nbsp;&nbsp;"Kuda onda da pođem?"
<BR>&nbsp;&nbsp;&nbsp;&nbsp;&nbsp;"Nemamo nikakva uputstva za tebe."
<BR>&nbsp;&nbsp;&nbsp;&nbsp;&nbsp;"Ser Brion mi je rekao da se vratim ovamo vodenim putem, ali čamac je uništen... Morao sam pešice. Bilo je strašno."
<BR>&nbsp;&nbsp;&nbsp;&nbsp;&nbsp;"Bio si sa Brionom?" upita stražar grubog glasa.
<BR>&nbsp;&nbsp;&nbsp;&nbsp;&nbsp;"Čuo sam za tebe", reče drugi glas, i oni se šapatom posavetovaše. "Pošao si sa Frikom i ser Brionom... zar ne? Kuda ste išli?"
<BR>&nbsp;&nbsp;&nbsp;&nbsp;&nbsp;"Uz kanal", rekoh.
<BR>&nbsp;&nbsp;&nbsp;&nbsp;&nbsp;"Hodi ovamo."
<BR>&nbsp;&nbsp;&nbsp;&nbsp;&nbsp;Priđoh, i visoki stražar me za trenutak osvetli tankim mlazom svetlosti iz proreza na svetiljki.
<BR>&nbsp;&nbsp;&nbsp;&nbsp;&nbsp;"Mislim da je to on", reče drugi stražar.
<BR>&nbsp;&nbsp;&nbsp;&nbsp;&nbsp;"Idi unutra i vidi treba li on nekom."
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
