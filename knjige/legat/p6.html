<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Rendal me je otpratio pola kilometra od svoje kuće do sudske zgrade, kraj Lenkovog Čvora. Prošli smo kroz masu ljutitih i radoznalih građana. Neki su nas prepoznali kao učesnike u spasavanju i tapšali su nas po leđima, u znak čestitanja i zahvalnosti. Stigli smo do kordona stražara, a dežurni oficir nas je upitao za imena i pustio nas unutra.
<BR>&nbsp;&nbsp;&nbsp;&nbsp;&nbsp;Pred glavnom sudnicom stajalo je petoro građana, dva mračna muškarca poznih godina i tri žene koje su prošle doba rađanja. Kruto su nas pozdravili. Pre nego što saslušaju naše svedočenje, pošli su na pauzu; stajali su u svojim tamnosivim ogrtačima u holu i pili taman čaj od vlakana. Bili su zauzeti od ranog jutra, odlučujući kako i kada da pošalju zarobljene brioniste Lenku, u Atinu.
<BR>&nbsp;&nbsp;&nbsp;&nbsp;&nbsp;Larisa Strik-Kašemu sedela je malo dalje na klupi, sama i ćutke.
<BR>&nbsp;&nbsp;&nbsp;&nbsp;&nbsp;Poslednji brionisti koji su tog dana bili saslušavani izišli su pod stražom iz suda baš kad smo stigli, sedam muškaraca i jedna žena, svi u odeći koju su imali i juče, samo očišćenoj i osušenoj, i svi međusobno vezani debelim konopcima, vrat za vrat i noge za noge. Gvožđe i čelik bili su suviše retki i vredni za lance, a činilo mi se da u Kalkuti i nema mnogo potražnje za lancima.
<BR>&nbsp;&nbsp;&nbsp;&nbsp;&nbsp;Masa napolju počela je da viče i skandira kad su se pojavili zarobljenici. Čuvari su ih brzo sproveli niz otvorenu ulicu i dalje od Čvora.
<BR>&nbsp;&nbsp;&nbsp;&nbsp;&nbsp;Nekoliko minuta pošto smo stigli, u hol su ušli disciplinac Elevi Bar Tomas i dvoje njegovih pomoćnika. Tomas je klimnuo glavom Rendalu, Larisi i meni i prišao nam. "Čujem da smo svi imali okršaje", reče. "Mi smo sreli tri barže dok smo bili usidreni iznad Kalkute. Prošle su kraj nas uzvodno. Bilo je ispaljeno nekoliko metaka, ali znali smo da ne možemo da ih zaustavimo."
<BR>&nbsp;&nbsp;&nbsp;&nbsp;&nbsp;"Jeste li čekali ostale čamce?" upita Rendal.
<BR>&nbsp;&nbsp;&nbsp;&nbsp;&nbsp;"Do sinoć. Tada sam zaključio da je to beskorisno, pa smo se vratili u Kalkutu."
<BR>&nbsp;&nbsp;&nbsp;&nbsp;&nbsp;Rendal nije bio oduševljen ovom pričom, ali nije rekao ništa.
<BR>&nbsp;&nbsp;&nbsp;&nbsp;&nbsp;"Građani su se ovde dobro poneli", reče Tomas. "Voleo bih da sam bio tu da pomognem."
<BR>&nbsp;&nbsp;&nbsp;&nbsp;&nbsp;Posle pet minuta sudski činovnik objavio je da građansko veće nastavlja zasedanje. Rendal se izvinio i pozvao me da kasnije dođem na dokove, na 'Obazrivog', i upoznam se sa kapetanom Kajzer-Bahom. Mi ostali ušli smo u unutrašnju odaju bez prozora, jasno osvetljenu električnim svetlom. Ovde su gradski mirisi nestali u prašnjavom, ustajalom vazduhu. Veće je zauzelo pet stolica na platformi. Tomas je stajao kraj njih, okrenut ka Larisi i meni. Larisa se nesigurno premestila na stolicu.
<BR>&nbsp;&nbsp;&nbsp;&nbsp;&nbsp;"Kakve su joj povrede?" upita najstarija žena glasom punim saučešća. Zvala se Sulamit Fej-Činmoi. Bila je sitna, mršavog lica, naboranih šaka i istaknutih kostiju ispod blede kože, i sva se usmerila na Larisu, zabrinuto se mršteći.
<BR>&nbsp;&nbsp;&nbsp;&nbsp;&nbsp;"Bol i šok", oštro odvrati Larisa. "Izdaja."
<BR>&nbsp;&nbsp;&nbsp;&nbsp;&nbsp;"Iscrpljenost", dodade Tomas. "Dani bez hrane."
<BR>&nbsp;&nbsp;&nbsp;&nbsp;&nbsp;"Jesi li dovoljno snažna da ispričaš svoju priču?"
<BR>&nbsp;&nbsp;&nbsp;&nbsp;&nbsp;Larisa je prevrnula očima i stegla vilice. "Već sam ispričala. Boli me kad moram sve ponovo da prežvakavam."
<BR>&nbsp;&nbsp;&nbsp;&nbsp;&nbsp;"Razumemo te", reče najstarija žena. "Da li me poznaješ, Larisa Strik-Kašemu?"
<BR>&nbsp;&nbsp;&nbsp;&nbsp;&nbsp;"Ne", reče Larisa.
<BR>&nbsp;&nbsp;&nbsp;&nbsp;&nbsp;"Ja sam te venčala sa tvojim mužem pre pet godina."
<BR>&nbsp;&nbsp;&nbsp;&nbsp;&nbsp;"Onda budi prokleta", reče Larisa.
<BR>&nbsp;&nbsp;&nbsp;&nbsp;&nbsp;Žena se iznenađeno trže. "Treba da se zvanično predstavimo", reče. Članovi veća rekli su jedan po jedan svoja imena i adresu u gradu. Mlađi muškarac, širokih kukova i uskih ramena, sa šiljatim, radoznalim licem i ispitivačkim, duboko usađenim očima, reče da je iz Džakarte i da je došao u Kalkutu u okviru građanske razmene. Zvao se Torens Raj Paskal i kao da se posebno zanimao za mene.
<BR>&nbsp;&nbsp;&nbsp;&nbsp;&nbsp;"Sad nam ispričajte svoju priču", reče visok muškarac dugačkih prstiju, sa gustom crnom kosom i krupnim plavim očima, Kenet Du Šamet iz južnog kraja grada, farmer. "I setite se, po propisima Dobrog Čoveka i po Lenkovom zakonu, svaki građanin govori pred valjano sazvanom petorkom kao da je zaklet svetom zakletvom."
<BR>&nbsp;&nbsp;&nbsp;&nbsp;&nbsp;'Zavet se podrazumeva, da niko nikada ne sme biti slobodan da laže', setih se. Osetio sam iznenadan i neočekivan bol od pomisli da ću ja svakako narušiti ovo pravilo.
<BR>&nbsp;&nbsp;&nbsp;&nbsp;&nbsp;Larisa je svedočila polako i bolno. Nekoliko puta se uspravila u stolici dok je opisivala muževljev sastanak sa brionistima i njegov prelazak njima, pre pola godine. Potom je pričala o čamcima koji su se vratili i o vojnicima brionistma - upotrebila je drevni pogrdni izraz, soldati, uobičajen neposredno posle Smrti pre deset stoleća - i njene reči su siktale u vazduhu kao odvezani balon. Slaba i iscrpljena, skljokala se u stolici, lica izobličenog i vlažnog od suza.
<BR>&nbsp;&nbsp;&nbsp;&nbsp;&nbsp;"Gradonačelnik je odbio predstavnika generala Bejsa. Sakrila sam se kad su došli. Znala sam da će biti zla."
<BR>&nbsp;&nbsp;&nbsp;&nbsp;&nbsp;Potom se opet uspravila u sedištu i ispričala kako je pretražila selo, ne nalazeći nikoga živog, kako se neko vreme krila, kako je odlutala do reke da čeka čamce. Tamo je našla poslednje žrtve, Nkvana, svoju rođaku Genadiju i ostalo dvoje. Potom je opisala moj dolazak na dok. "Pojavio se niotkuda. Sve što je rekao bila je laž."
<BR>&nbsp;&nbsp;&nbsp;&nbsp;&nbsp;Ponovo je pitala zašto čamci nisu došli ranije.
<BR>&nbsp;&nbsp;&nbsp;&nbsp;&nbsp;Fej-Činmoi odgovorila joj je piskavim glaosm: "Zato što se nije znalo da vam se nešto desilo, sve dok dan i po niste odgovarali na radio-pozive. Čamci iz Kalkute inače idu do vas svaki peti dan."
<BR>&nbsp;&nbsp;&nbsp;&nbsp;&nbsp;"To smo joj objasnili", poluglasno reče Tomas.
<BR>&nbsp;&nbsp;&nbsp;&nbsp;&nbsp;"Nemojte me zaobilaziti! Ja sam razumno ljudsko biće!" planu Larisa i ustade. Odvratio sam pogled, osećajući da sam pocrveneo - uznemiren zbog njene uznemirenosti, zbog čitavog ovog postupka. Zašto ovi ljudi tako utiču na mene? Osećao sam se kao da sam se vratio devet stoleća unazad, u Oporavak; nalazio sam se u davnoj istoriji, na kraju detinjstva čovečanstva, sa svim pratećim zamkama i preprekama.
<BR>&nbsp;&nbsp;&nbsp;&nbsp;&nbsp;"A vaša priča, ser Olmi?" upita Kenet Du Šamet. "Molim vaše ime i adresu. I setite se..."
<BR>&nbsp;&nbsp;&nbsp;&nbsp;&nbsp;"Zavet se podrazumeva", rekoh. "Zovem se Olmi Ap Dačetong, poreklom iz Džakarte."
<BR>&nbsp;&nbsp;&nbsp;&nbsp;&nbsp;"A kako ste dospeli u Mesečinu?"
<BR>&nbsp;&nbsp;&nbsp;&nbsp;&nbsp;"Pešice. Proučavao sam silvu."
<BR>&nbsp;&nbsp;&nbsp;&nbsp;&nbsp;"Ser Tomas u izveštaju iznosi vašu tvrdnju da ste u silvi proveli dve godine. Je li to tačno?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"U okviru kog fonda ili institucije?"
<BR>&nbsp;&nbsp;&nbsp;&nbsp;&nbsp;"Za svoj račun."
<BR>&nbsp;&nbsp;&nbsp;&nbsp;&nbsp;"A kako ste se obrazovali za takvo istraživanje?" upita Fej-Činmoi.
<BR>&nbsp;&nbsp;&nbsp;&nbsp;&nbsp;Zbunjeno sam je pogledao, namerno. Nisam želeo da odgovaram na nepotrebna pitanja.
<BR>&nbsp;&nbsp;&nbsp;&nbsp;&nbsp;"Vaše obrazovanje."
<BR>&nbsp;&nbsp;&nbsp;&nbsp;&nbsp;"Ne vidim zašto je to važno", rekoh.
<BR>&nbsp;&nbsp;&nbsp;&nbsp;&nbsp;Žena se zavalila u stolicu, pogledala svoje kolege, a onda se opet nagnula napred. "Mora da ste se negde obrazovali posle Lenkove Škole."
<BR>&nbsp;&nbsp;&nbsp;&nbsp;&nbsp;"Ne", rekoh. "Ja sam nezavisan." Nalazio sam se na tankom ledu. Koliko se divarikatsko društvo izmenilo otkako ih je Lenk doveo ovamo? Da li su nezavisni - oni koji odluče da zanemare zvanično školovanje - i dalje česti?
<BR>&nbsp;&nbsp;&nbsp;&nbsp;&nbsp;"Da li ste prisustvovali napadu?" upita Fej-Činmoi.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Jeste li ga čuli dok se dešavao?"
<BR>&nbsp;&nbsp;&nbsp;&nbsp;&nbsp;"Bio sam nekoliko kilometara od reke."
<BR>&nbsp;&nbsp;&nbsp;&nbsp;&nbsp;Na to je Larisa opet ustala, a kosa joj je pala preko lica. "Nije mogao biti u silvi više od nekoliko sati. Videla sam kad ga je ujeo uzorkovač. A stalno je govorio šuma."
<BR>&nbsp;&nbsp;&nbsp;&nbsp;&nbsp;Du Šamet je iznervirano pogledao tavanicu. "Moramo se usredsrediti na selo i okolnosti napada", reče.
<BR>&nbsp;&nbsp;&nbsp;&nbsp;&nbsp;Ispitivali su me skoro čitav sat. Tomas je pažljivo slušao moje odgovore, svakako ih poredeći sa onim što sam mu ranije ispričao.
<BR>&nbsp;&nbsp;&nbsp;&nbsp;&nbsp;"Čini mi se da ovde nismo saznali punu istinu", reče Fej-Činmoi kad sam završio svedočenje. "No, svi dokazi govore da su umešani bili samo čamci sa napadačima koji možda jesu, a možda nisu brionisti, i da su jedini neposredni svedoci gospa Larisa Strik-Kašemu i možda Kimon Đorđos, ukoliko dođemo do njega. Koliko razumem, ser Olmi je učestvovao u okršaju sa brionističkim baržama i pomogao je da se spase većina dece iz potopljenog broda. Primite našu zahvalnost, ser Olmi. Možete da idete, ali zahtevamo da ostanete u Kalkuti i budete na raspolaganju za dalje svedočenje, dok vas ne oslobodimo te obaveze. Moramo da podnesemo radio-izveštaj Atini i Džakarti. Birokratija se najuspešnije širi po ovoj planeti." Frknula je.
<BR>&nbsp;&nbsp;&nbsp;&nbsp;&nbsp;Larisa me je već nekoliko minuta fiksirala pogledom.
<BR>&nbsp;&nbsp;&nbsp;&nbsp;&nbsp;"Ja mislim", reče Du Šamet, "da ćemo uskoro morati da postanemo mnogo delotvorniji. Ovo je deveti pljačkaški pohod na Elizabetinu Zemlju, i daleko najgori, iako je prvi u našem okrugu. Severna obala podnela je najveći deo. Oni su pristupačniji od gradova i sela duž Tera Nove."
<BR>&nbsp;&nbsp;&nbsp;&nbsp;&nbsp;Sulamit Fej-Činmoi je zaključila: "Prvi put imamo veći broj zarobljenika da ih koristimo pri pregovorima. Ne znam hoće li nam koristiti, ali ako Brionovom generalu Bejsu očajnički trebaju deca, koliko su mu tek potrebni obučeni vojnici?"
<BR>&nbsp;&nbsp;&nbsp;&nbsp;&nbsp;"Ko će protestvovati kod brionista?" upita Tomas.
<BR>&nbsp;&nbsp;&nbsp;&nbsp;&nbsp;Članovi građanskog veća su se zgledali, a onda je odovorio Du Šamet. "Podneću radio-izveštaj okružnom administratoru. Sutra šaljemo zatvorenike brodom u Atinu."
<BR>
<BR>&nbsp;&nbsp;&nbsp;&nbsp;&nbsp;Tomas me je ispratio do podnožja stepeništa i do glavne ulice koja je vodila od reke ka zapadnom delu Kalkute. Video sam visoke motke u pravcu reke, virile su u prostoru između nizova radnji. Bile su pune užadi i jedara - i znao sam da su to jarboli. Jedrenjaci u glavnoj luci. Priličan broj, sudeći po broju jarbola. Tamo treba da se nađem sa Rendalom. Iz nekog meni nejasnog razloga - možda nagonski - nisam hteo da to kažem Tomasu.
<BR>&nbsp;&nbsp;&nbsp;&nbsp;&nbsp;"Kuda ćeš sada, ser Olmi?" upita me on.
<BR>&nbsp;&nbsp;&nbsp;&nbsp;&nbsp;"Treba da ostanem ovde", rekoh. "Stekao sam takav utisak..."
<BR>&nbsp;&nbsp;&nbsp;&nbsp;&nbsp;Tomas zažmiri na jedno oko i pređe preko kratke brade krupnom, snažnom šakom. "Ali šta ćeš raditi?"
<BR>&nbsp;&nbsp;&nbsp;&nbsp;&nbsp;"Kad budem slobodan, nastaviću svoja proučavanja."
<BR>&nbsp;&nbsp;&nbsp;&nbsp;&nbsp;"A hoćeš li čekati?" Tomas kao da je sumnjao. "Nećeš naprosto nestati u silvi?"
<BR>&nbsp;&nbsp;&nbsp;&nbsp;&nbsp;"Izgleda da nisi zadovoljan mnome, ser Tomase. Doduše, nisi usamljen. Moja sirota mati polagala je u mene velike nade."
<BR>&nbsp;&nbsp;&nbsp;&nbsp;&nbsp;Tomas je klimnuo glavom i bledo se osmehnuo, pokazavši da je razumeo šalu. "Moja majka želela je da postanem farmer. Ja sam više voleo da pazim na ljude, da se staram za njihovu bezbednost. Pa, u poslednje vreme se nisam mnogo bavio time. Iskreno rečeno, ser Olmi, pokazao si više hrabrosti od mene." Tomas se ispravio i pljesnuo dlanovima, a potom je proteglio ruke i ramena. "Nikom nažao, a, ser Olmi? Samo to tražim dok si ovde."
<BR>&nbsp;&nbsp;&nbsp;&nbsp;&nbsp;Nasmešio sam se i pružio mu ruku. Tomas mi se dopadao, možda baš zbog sumnjičavosti. Ličio mi je na instruktore u školi za branitelje Puta. Primio je pruženu ruku i čvrsto je protresao.
<BR>&nbsp;&nbsp;&nbsp;&nbsp;&nbsp;"Nikom nažao", rekoh.
<BR>&nbsp;&nbsp;&nbsp;&nbsp;&nbsp;Tomas je gledao za mnom dok sam se udaljavao. Kad sam odmakao nekoliko metara, obratio mi se tek malo povišenim glasom. "Nisi ono za šta se izdaješ, ser Olmi. Ne znam kakav ti je naum, ali nadam se da ću saznati."
<BR>
<BR>&nbsp;&nbsp;&nbsp;&nbsp;&nbsp;Hteo sam da razgledam Kalkutu pre nego što se opet nađem sa Rendalom. Bio sam siguran da se po danu neću izgubiti. Pošao sam duž kamenom popločanih ulica, prema severu, između radnji i praznih kućnih zabata obojenih belo, svetlosivo i žuto, kroz miris prašine i sveprisutni miris lizbusa, nalik na osušeni đumbir. Prošao sam kraj kratkog, pravog puta oivičenog zasebnim kućama, dobro održavanim, sa stepeništima i tremovima namerno puštenim da izblede do prirodne boje žita, sa crnim ivicama i tragovima stoma lizbusa ugrađenim u jednostavne cvetne šare.
<BR>&nbsp;&nbsp;&nbsp;&nbsp;&nbsp;Nigde nije bilo uličnih tabli, niti karte grada; Kalkuta nije sagrađena za strance. Ručao sam u malom, mračnom restoranu na kraju glavne ulice u pravcu sver-jug. Kuvar i konobar, mršava mlada žena koja je neprekidno zurila u sjaj jedinog prozorčića, saopštila mi je jelovnik: tri vrste žitnog hleba ispečenog tog jutra, Lizine trešnje i sos od kukaste puzavice - oboje je poticalo od epidendrida, oblika adenophora i ampelopsis - i pržene pogačice od rečne trave. Naručio sam pogačice, hleb i jednu Lizinu trešnju. Za trenutak se zagledala u cedulju sa narudžbom, mršteći se, a onda je otišla da mi donese jelo.
<BR>&nbsp;&nbsp;&nbsp;&nbsp;&nbsp;Hleb je bio gumast, kao sunđer, ali ukusan. Lizina trešnja bila je užasno kisela, za primesom gorčine kakvu imaju svi plodovi fitida. Neke fitide stvaraju hranljive pakete za pokretne scione na dugim putovanjima, i u Elizabetinoj Zoni to se smatra voćem. Lizine trešnje spadaju u najčešće. Nisu visoko hranljive, ali sadrže upotrebljive šećere, neke vitamine i vrlo malo alergena ili toksina.
<BR>&nbsp;&nbsp;&nbsp;&nbsp;&nbsp;Posle jela sam se zaustavio u malom parku sa pogledom na reku i seo na kamenu klupu. Izvadio sam Nkvanovu tablicu i vratio se istoriji u godinama neposredno po Prelasku.
<BR>&nbsp;&nbsp;&nbsp;&nbsp;&nbsp;'Među nekima od onih koji su došli na Lamarkiju sa Lenkom', nastavljala se istorija, postojala je ozbiljna zavera. Gde je počela, i kolika je bila u početku, ne zna se; ali pretpostavlja se da je počela na Čičku i da se nekoliko stotina zaverenika pridružilo Lenkovom tajnom pohodu. Smatrali su Lamarkiju za mogućnost za sebe. Pratiće Lenka, pretvaraće se da su mu verni, ali imali su svoje planove i naume.
<BR>&nbsp;&nbsp;&nbsp;&nbsp;&nbsp;Po dolasku na Lamarkiju, zavera nije imala nikakvu snagu. Njeni pripadnici nisu mogli da se slože oko konkretnih ciljeva. Lamarkija je, po njihovom mišljenju, trebalo da pripadne njima, ali nisu mogli da odluče koji ogranak će dati novo drvo. Jedino što su sigurno znali od samog početka bilo je da ne žele Lenkovu vladavinu.
<BR>&nbsp;&nbsp;&nbsp;&nbsp;&nbsp;No, tokom prvih godina po Prelasku, većina ogranaka odustala je od velikih planova, obeshrabrena izuzetnim teškoćama održavanja svoje zavere unutar druge, veće i složenije.
<BR>&nbsp;&nbsp;&nbsp;&nbsp;&nbsp;Poslednji ogranak, najuporniji, bio je najskriveniji i najbolje prerušen. Uskoro se pojavila klika koja uopšte nije poštovala naderitska učenja. Tehnofili i aristokrate, urbanisti su se okupili oko rečite žene po imenu Hezebija Hogland, koja je brzo širila gešelska učenja. Hogland je verovala u neophodnost da žene kontorlišu tehnologiju. 'Žene samo kroz znanje mogu da prevaziđu patrijarhat', tvrdila je. 'Naderiti, a pogotovo Lenkovi divarikati, pokušali su da nas vrate u patrijarhalno ropstvo: da budemo neprekidno trudne, kako bi naselili novi svet bebama pod najprimitivnijim mogućim uslovima; potpuno u suprotnosti sa učenjima onoga koga svojataju za zaštitnika, Dobrog Čoveka Nadera. Koji je, naravno, bio muškarac...'
<BR>&nbsp;&nbsp;&nbsp;&nbsp;&nbsp;Hogland je povela sedamdeset sedam sledbenika - dvadeset muškaraca i pedeset sedam žena - i prešla preko Darvinovog mora, u Hsiu. Tamo su, na neravnoj obali, osnovali srazmerno zaklonjenu luku i počeli naseljavanje u uslovima mnogo grubljim i primitivnijim nego što su bili u Džakarti ili u tek osnovanoj Kalkuti. Naselje je u početku dobilo ime Godvin.
<BR>&nbsp;&nbsp;&nbsp;&nbsp;&nbsp;Uslovi u Godvinu vrlo brzo su se popravljali, i stanovništvo je raslo dvosturko brže nego u naseljima na Elizabetinoj Zemlji. Govorilo se da Godvinci koriste prokrijumčarenu naprednu medicinsku opremu - ili sredstva za proizvodnju takve opreme - za vanmaterično rađanje.
<BR>&nbsp;&nbsp;&nbsp;&nbsp;&nbsp;Uskoro su se nade mnogih obeshrabrenih okrenule ka Godvinu, zlatnoj zemlji daleko preko mora, gde su uslovi - kako se pričalo - idealni, gde niko ne gladuje, i gde je tehnološki sklad sa zonama Hsie postignut bez uništavanja sciona. Tamo su, po pričama, velike površine tla unutar ekosa ostavljene neupotrebljene, 'predate' ljudima za uzgajanje i 'zasejane' brzo rastućim žitom.
<BR>&nbsp;&nbsp;&nbsp;&nbsp;&nbsp;Do tog vremena su raščišćene njive u Tasmanu, i Sposobni Lenk preselio je vladu u novoosnovanu luku, Atinu, kako bi nadgledao proizvodnju hrane. No, privlačnost Hsie i Godvina bila je ogromna. Četiri stotine pet žena i devedeset dvojica muškaraca otplovili su preko Darvina, izazvavši krizu u Kalkuti i Džakarti.
<BR>&nbsp;&nbsp;&nbsp;&nbsp;&nbsp;Preostale zavereničke skupine konačno su se ujedinile pod snažnim i sposobnim vođom, rođenim na Lamarkiji, po imenu Emil Brion. Bivši ekolog sa nešto poznavanja poljoprivrede, Brion je rano pokazao izuzetan dar da ubeđuje i organizuje. To je privuklo pažnju Lenkovih pomoćnika, ali oni ipak nisu uspeli da ga privuku u Lenkov tabor. Priča se da je bilo i pritisaka koji su se Brionu smučili.
<BR>&nbsp;&nbsp;&nbsp;&nbsp;&nbsp;Sa dvadeset godina (lamarkijskih), Brion je krišom otputovao (kažu, prerušen u žensko) u Godvin.
<BR>
<BR>&nbsp;&nbsp;&nbsp;&nbsp;&nbsp;Podigao sam pogled sa tablice i zagledao se u deo trijadne porodice u šetnji kroz park: dva oca sa svojim suprugama; tri devojčice i dva dečaka, svi vrlo mali; i dvoje starije dece, dečak i devojčica. Većina odraslih bila je odevena u tamnu odeću sa jarkim maramama ili pojasima, a deca uglavnom u šarenu odeću za igru.
<BR>&nbsp;&nbsp;&nbsp;&nbsp;&nbsp;Osetio sam nalet nostalgije za parkovima na Čičku, i upitao sam se hoću li ikada postati otac u trijadi i hoću li uopšte imati svoju decu.
<BR>&nbsp;&nbsp;&nbsp;&nbsp;&nbsp;Jedan od očeva, mlađi, hramao je. Jednu nogu pokretao je trzajem iz kuka, i videlo se da je za centimetar kraća od druge. Bio je povređen, i povreda nije dobro zalečena.
<BR>&nbsp;&nbsp;&nbsp;&nbsp;&nbsp;Porodica je prošla, ni ne primetivši me. Hromi čovek preživeo je povredu i navikao se na to. Možda su ovih nekoliko mirnih godina prihvatili kao odmor između izazova, vreme za šetnju kroz parkove i podizanje dece. Život je sačinjen od izazova i problema.
<BR>&nbsp;&nbsp;&nbsp;&nbsp;&nbsp;Brion i njegovi pratioci zatekli su haos u tajnom i uglavnom zatvorenom Godvinu. Po volji Hoglandove, rađalo se više devojčica nego dečaka. Ona je verovala da je idealno društvo koje se sastoji od devet žena na jednog muškarca. Pisala je kako žene koje mirno i skladno žive mogu da budu zadovoljne i sa mnogo manje muškaraca. Začudo, većina muškaraca u Godvinu nije se protivila.
<BR>&nbsp;&nbsp;&nbsp;&nbsp;&nbsp;Posle pet godina srazmernog mira, plan je pošao naopako kad je nekoliko stotina mladih žena, predvođenih mladim inženjerom po imenu Kaitla Čung, osnovalo svoju političku skupinu, prozvavši se Pravim Sestrama. Prave Sestre nisu se slagale sa onim što su nazvale matrijarhat, tvrdeći da to svodi žene na proste radnike, ne dajući im priliku da utiču na karakter dece koju podižu, a kamoli da ispolje prirodne potrebe i želje.
<BR>&nbsp;&nbsp;&nbsp;&nbsp;&nbsp;Potom se pojavila neka vrsta verske pobune, pod uticajem Pravih Sestara - nijedna nije bila starija od osamnaest godina - a možda i uz Brionovu pomoć. Hogland je izvršila samoubistvo, mada ima i tvrdnji da je ubijena. I muškarci i žene su onesposobili - a možda i uništili - napredne mašine, a možda i minijaturne fabrike koje su se mogle koristiti za proizvodnju novih mašina.
<BR>&nbsp;&nbsp;&nbsp;&nbsp;&nbsp;Njive su ostale nepožnjevene, i glad je postala opšta pojava u zemlji navodnog obilja.
<BR>
<BR>&nbsp;&nbsp;&nbsp;&nbsp;&nbsp;Protrljao sam koren nosa i oči, a onda prišao kamenom vodoskoku i zahvatio vode. Bila je slatka i čisata; ako je i bilo zagađenja ljudskim otpadom, neće mi nauditi. Sve preostale ljudske bolesti iskorenjene su na Čičku tokom prvih godina putovanja, davno pre nego što sam rođen. Mutacija mikroorganizama u izazivače novih bolesti odstranjena je implantima koji se ugrađuju svoj deci - čak i divarikatskoj - još u kolevci. Dobri Čovek nikada nije osuđivao imunizaciju, i ovi dodaci su predstavljali, po mišljenju pravovernih Naderita, samo proširenje prirodne imunizacije.
<BR>&nbsp;&nbsp;&nbsp;&nbsp;&nbsp;Mutacije bakterija i virusa među ovako malim stanovništvom na Lamarkiji svakako su mogli da savladaju bilo ti dodaci, bilo prirodna zaštita. Izvori bolesti jednostavno nisu postojali. Da li živa bića Lamarkije mogu da izazovu bolesti - ili da budu zaražene od strane ljudi - i dalje je bilo otvoreno pitanje, ali većina stručnjaka smatrla je to malo verovatno.
<BR>&nbsp;&nbsp;&nbsp;&nbsp;&nbsp;Ljudi su Lamarkiju mogli da zaraze kulturno i filozofski, a ne biološki.
<BR>&nbsp;&nbsp;&nbsp;&nbsp;&nbsp;Pretraživao sam tablicu, pokušavajući da nađem podatke za poslednjih deset godina, ali nije bilo ničega više o Brionu ili Hsii. Bilo mi je jasno da je Brion promenio ime Godvina u Nadervil.
<BR>&nbsp;&nbsp;&nbsp;&nbsp;&nbsp;Osećao sam svoje neznanje kao smrtonosni svrab koji ne mogu dovoljno brzo da počešem.
<BR>&nbsp;&nbsp;&nbsp;&nbsp;&nbsp;Pošao sam ka komadu golog tla oko polumrtvog jasena. Zagrebao sam po tvrdo nabijenom tlu i zagledao se u zrnca na dlanu; našao sam vlakna, zrnca crnog peska, suvi crni prah - ali ni traga od živog podrhtavanja tla iz silve.
<BR>&nbsp;&nbsp;&nbsp;&nbsp;&nbsp;Ovo je očito bilo ljudsko tlo.
<BR>
<BR>&nbsp;&nbsp;&nbsp;&nbsp;&nbsp;Nebo je po podne ponovo posivelo i padala je slaba kiša.
<BR>&nbsp;&nbsp;&nbsp;&nbsp;&nbsp;Pljuskovi su prestali i oblaci su otišli dalje, polako na istok. Išao sam duž obale, kraj dugačkih pokrivenih dokova i skladišta, kraj kamenih i betonskih stepenica.
<BR>&nbsp;&nbsp;&nbsp;&nbsp;&nbsp;Prebacio sam ranac na ramena i pošao kraj zida od cigala i kamena, prekinutog svakih pedeset metara stepenicama ka vodi. U zgradici blizu glavnih skladišta stajali su tek dorasli dečaci i devojčice u loše skrojenim crnim uniformama, uredno postrojeni, i slušali krupnog muškarca debelih mišica i pesnica nalik na čvornovato korenje, kako im objašnjava rukovanje rečnim čamcima i veštine jedrenja. Kraj zgrade, na kratkim plutajućim dokovima, nalazilo se sedam čamaca i jedna desetmetarska jahta sa jednim jarbolom. Zastao sam da oslušnem, sve dok me krupajlija nije primetio. Potom sam pošao dalje.
<BR>&nbsp;&nbsp;&nbsp;&nbsp;&nbsp;Rečna pijaca upravo se zatvarala. Nekoliko ljudi sa kolicima trampilo je svoje poslednje kopnene proizvode sa prodavcima koji su raščišćavali tezge.
<BR>&nbsp;&nbsp;&nbsp;&nbsp;&nbsp;Gledao sam rečni ulov u kofama i na stolovima punim gotovo rastopljenog leda: male, srebrnaste 'kobajagi ribe' iz zone pet; rečni celer, purpurne cevi debele koliko moja ruka; hrpe blistavih kugli veličine jabuke, a boje sirovog testa, nazvanih, sasvim logično, jufke. Po onom što sam pročitao znao sam da potiču od trkača, sciona koji prelaze velike razdaljine po Liz iz nepoznatih razloga, ali koji se duž puta hrane jufkama. Odakle jufke potiču, i da li ih prave baš trkači, ostalo je nepoznato.
<BR>&nbsp;&nbsp;&nbsp;&nbsp;&nbsp;Kad sam izišao na početak glavne luke, odvojene od Tera Nove zakrivljenim zidom, ugledao sam dve brionističke barže, usidrene. Upravo su istovarivali traktore i drugu opremu preko rampi i uz pomoć malih dizalica. Malo dalje nalazio se najveći brod u luci, jedrenjak dužine oko četrdeset metara, sa tri jarbola i dve cilindrične vetrenjače za proizvodnju energije. Brod je sa dokom bio povezan dvema daskama, duž kojih su ljudi nosili kutije, tovareći ih na brod. Bilo je još mnogo usidrenih brodova - škuna sa tri jarbola, barki, jedna mala jedrenjača sa dva jarbola - i sve su imale elegantne pramce i široke krme. Jedan od brodova, barka sa jednom velikom platnenom vetrenjačom na krmi, bila je načičkana po jedrima i ogradi stotinama malih električnih sijalica, i, kao da to nije dovoljno, na oba boka šištale su dodatne gasne svetiljke.
<BR>&nbsp;&nbsp;&nbsp;&nbsp;&nbsp;Dok sam gledao sa obale, pojavila se žena mornar i prošla palubom, gaseći svetiljke. Došla je do krme, posegnula u kutiju i sijalice su se takođe pogasile.
<BR>&nbsp;&nbsp;&nbsp;&nbsp;&nbsp;Nasmešio sam se. Evo konačno nečega gde mi se činilo da ću moći da se snađem. Mnogo puta sam jedrio po vodama četvrte Čičkove komore, a za ovu misiju sam posebno proučavao jedrenjake, vođen dostavljačevim opisom putovanja i trgovine. Poznavao sam pomorske izraze - samo što nisam znao koje su od tih izraza useljenici zadržali tokom decenija otkako je dostavljač otvorio svoju kapiju i otišao, kao ni šta su dodali. Nkvanova tablica vrlo je malo govorila o brodovima i putovanju po lamarkijskim okeanima i rekama.
<BR>&nbsp;&nbsp;&nbsp;&nbsp;&nbsp;Prešao sam nekoliko desetina metara po pristanu, ka sledećem brodu, pravom jedrenjaku. Visok, naizgled obeshrabren muškarac stajao je kraj gomile kutija od lizbusa, upakovanih u mreže, čekajući da ih kratka, zdepasta dizalica prenese na brod. Prišao sam mu. "Želeo bih da nađem brod Ervina Rendala - pardon, mislio sam brod kapetana Kajzer-Baha."
<BR>&nbsp;&nbsp;&nbsp;&nbsp;&nbsp;Čovek me je žalosno pogledao. "Ja sam voskarski pomoćnik", reče. "Ovo je 'Obazrivi'."
<BR>&nbsp;&nbsp;&nbsp;&nbsp;&nbsp;"Kajzer-Bah?" upitah za svaki slučaj.
<BR>&nbsp;&nbsp;&nbsp;&nbsp;&nbsp;"On je kapetan, da."
<BR>&nbsp;&nbsp;&nbsp;&nbsp;&nbsp;"Gde je ser Rendal?"
<BR>&nbsp;&nbsp;&nbsp;&nbsp;&nbsp;Obeshrabreni pomoćnik izvi usne. "Ja nisam sa broda, čoveče. Doneo sam tovar."
<BR>&nbsp;&nbsp;&nbsp;&nbsp;&nbsp;"Sa kim onda da razgovaram?"
<BR>&nbsp;&nbsp;&nbsp;&nbsp;&nbsp;"Ne bih hteo da presuđujem, ali po tvojoj odeći... Već si duže vreme bez posla." Nasmejao se i odmahnuo glavom. "To je neobičan brod, taj 'Obazrivi'. Vlada nestašica mornara, ali ti mi ne izgledaš tako." Ugrizao se za obraze iznutra. "Ne volim da širim priče, ali kapetan Kajzer-Bah nije čovek sa kojim bih ja plovio. Tip koji misli je tip koji misli, a kakav mornar može da postane od takvog? Sav se zadubi u karte i proučavanja." Značajno se kucnuo po čelu.
<BR>&nbsp;&nbsp;&nbsp;&nbsp;&nbsp;Zahvalio sam se i sačekao da neko siđe sa 'Obazrivog'. Kroz nekoliko minuta pojavio se muškarac srednjih godina u dugačkim smeđim pantalonama i lakom kaputu, golih grudi između dve labavo vezane uzice, i vešto prešao preko daske. "Tražim ser Rendala", rekoh.
<BR>&nbsp;&nbsp;&nbsp;&nbsp;&nbsp;"Ovo nije putnički brod", reče čovek, radoznalo me odmeravajući. "Ne poznajem te." Sačekao je malo, a onda pošao dalje. "Doduše, ne poznajem baš svakoga ovde."
<BR>&nbsp;&nbsp;&nbsp;&nbsp;&nbsp;"Ser Rendal mi reče da se javim kapetanu Kajzer-Bahu."
<BR>&nbsp;&nbsp;&nbsp;&nbsp;&nbsp;Čovek se okrete i ponovo me odmeri od glave do pete. "Zovem se Frenč. Navigacija i meteorologija. Rendal se još nije vratio. Evo šta možeš. Idi do prvog oficira za istraživanje - on je u onoj kućici sa crnom ivicom. Nedavno je bio sa Rendalom i možda zna nešto. Ali pazi se. Baš se raspravlja sa glavnim voskarom i nije naročito raspoložen, razumeš?"
<BR>&nbsp;&nbsp;&nbsp;&nbsp;&nbsp;Pošao sam ka kućici i ušao. Gole sijalice bacala su bolesno žuto svetlo na prašnjavi sto. Preko stola su raspravljala dva čoveka, jedan je sedeo na ofucanoj stolici, a drugi, plavokosi krupajlija, stajao je i oslanjao se o sto mišićavim rukama. To je bio Šatro. Izgledao je iznenađen što me vidi. Čovek za stolom podigao je oštre plave oči. "Brod? Potrebe?" upita. Njegovo usko lice i mršavi obrazi davali su mu izgled kostura.
<BR>&nbsp;&nbsp;&nbsp;&nbsp;&nbsp;"Rendal mi reče da se javim na brod", rekoh Šatru.
<BR>&nbsp;&nbsp;&nbsp;&nbsp;&nbsp;"Ja sam ovde voskar", reče čovek koji je sedeo za stolom, sa širokim, mada neubedljivim osmehom, otkrivajući lepe zube ispod dugačkog, bledunjavog nosa. "Znaš li..."
<BR>&nbsp;&nbsp;&nbsp;&nbsp;&nbsp;"Poznajem ga", reče Šatro. "Zašto ti je rekao da dođeš ovamo?"
<BR>&nbsp;&nbsp;&nbsp;&nbsp;&nbsp;Nisam hteo da se poveravam Šatru, niti sam znao zašto me ispituje. "Rekao je, i došao sam. Gde je ser Rendal?"
<BR>&nbsp;&nbsp;&nbsp;&nbsp;&nbsp;"Nije se još pojavio", reče Šatro. Dao mi je znak da se udaljim, ali nisam se pomerio, pa se obratio voskaru sa izrazom čoveka kome je na ramena navaljen još jedan teret.
<BR>&nbsp;&nbsp;&nbsp;&nbsp;&nbsp;Njih dvojica nastavila su raspravu. Voskar je prošle godine dvaput podigao cene, protivno Lenkovim ekonomskim preporukama, tvrdio je Šatro. Voskar je mirno objašnjavao da je te godine nestalo sedam brodova, da metal stalno nedostaje, i da je logično da oprema bude skupa, pogotovo oprema za istraživanja. "Kvalitetne teglice i čelične posude posebno su retke", reče voskar.
<BR>&nbsp;&nbsp;&nbsp;&nbsp;&nbsp;Šatro me je očajno pogledao. "Sutra krećemo na debelo more, a ovaj... ovaj čovek uopšte ne mari za nauku." No, svađa kao da je izgubila zamah. Šatro uzdahnu i uspravi se. "Ne mogu da verujem da ti je ser Rendal to rekao", reče poluglasno. "Naša posada je probrana. Moraju imati završenu Lenkovu školu i dodatnu obuku. Poželjno je i mornarsko iskustvo. Optrosti mi, ali ti naprosto ne izgledaš tako."
<BR>&nbsp;&nbsp;&nbsp;&nbsp;&nbsp;"Znam mnoge veštine. Imam tehničko znanje i iskustvo. I snažan sam."
<BR>&nbsp;&nbsp;&nbsp;&nbsp;&nbsp;Voskar nas je naizmenično gledao kao da se zabavlja. "Sada su svi snažni", reče veselo. "Pre samo nekoliko godina..."
<BR>&nbsp;&nbsp;&nbsp;&nbsp;&nbsp;"Jesi li ikada jedrio?" upita Šatro.
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Uopšte ne izgledaš tako", reče voskar, žalosno odmahujući glavom.
<BR>&nbsp;&nbsp;&nbsp;&nbsp;&nbsp;"Hoćeš da budeš mornar, zar ne?" upita Šatro. "Nedostaju nam mornari, ali ne baš toliko. Izvinite, ser Kosta", reče voskaru. "Zaračunajte koliko vam savest nalaže. Možete služiti saznanjima, zaslužiti čast i za svoju decu, i podeliti sa nama pustolovinu, a možete se i obogatiti na našoj potrebi."
<BR>&nbsp;&nbsp;&nbsp;&nbsp;&nbsp;Voskar ga je saslušao sa širokim osmehom, čkiljeći. "Verujem da će se sledeći brod na kome budete služili - ako bude bilo takvog - imati bolje argumente." Zanjihao se na stolici i pažljivije me osmotrio. "Predlažem vam da nađete manje ambiciozan brod."
<BR>&nbsp;&nbsp;&nbsp;&nbsp;&nbsp;Šatro je izišao iz kućice teškim koracima. Pošao sam za njim preko popločanog dvorišta, a voskar je iza nas počeo da se guši od smeha.
<BR>&nbsp;&nbsp;&nbsp;&nbsp;&nbsp;"Mora da si pogrešno razumeo ser Rendala", reče Šatro. "On je zapovednik na 'Obazrivom', ali posadu bira kapetan. Proveli smo u Kalkuti šest meseci čekajući sredstva iz Atine i pokušavajući da sastavimo naučnu ekipu. Kako ti možeš da nam pomogneš?"
<BR>&nbsp;&nbsp;&nbsp;&nbsp;&nbsp;Hodao sam postrance, gotovo se saplićući kraj njega, ali sam govorio odlučno - pokušavajući da izgledam istovremeno i mladalački poletan i sposoban i samouveren. Šatru su, koliko sam procenio, nedostajali osnovni elementi poverenja u sebe. Mene je, ko zna zašto, shvatio kao pretnju po sebe. "Poznajem fiziku i osnove meteorologije. Znam osnovno o brodovima i moru. A brzo učim."
<BR>&nbsp;&nbsp;&nbsp;&nbsp;&nbsp;Šatro se zaustavio i pružio ruke prema meni kao da hoće da me zaustavi. "Dozvoli da proširim voskarev opis našeg putovanja."
<BR>&nbsp;&nbsp;&nbsp;&nbsp;&nbsp;"Ser Rendal mi je objasnio..."
<BR>&nbsp;&nbsp;&nbsp;&nbsp;&nbsp;"Ne veurjem da ti je opisao čitavo putovanje. Biće u najmanju ruku teško. Ići ćemo na istok, duž Samnerove Obale, pa na jug-jugozapad oko planine Paskal, svratićemo u Džakartu da pokupimo neke prave istraživače, a onda na jug ka postaji Valas po još istraživača. Uz put ćemo proučavati pustinju Čefla Lava, a zatim jedrimo ka Martinom ostrvu. Putovanje od osam hiljada nautičkih milja, ili u prevodu četrnaest hiljada osam stotina kilometara. Posle Martinog ostrva idemo na jug ka Magelanovom rtu, tu se iskrcavamo da proučavamo zonu šest, potom idemo oko rta pa na zapad, strujom Kangdži, ako postoji, oko nepoznate strane Lamarkije. Nadamo se da ćemo stići do Bazilike i Nihona, ako i oni postoje, i da ćemo prispeti na Hsiu sa istočne strane. Potom ćemo se provući kroz Kukove brzake. Novih dvanaest hiljada nautičkih milja. I još nećemo stići kući. Preći ćemo Darvinovo more ka La Peruzovoj zemlji. Tek tada ćemo krenuti na sever ka Atini, ako nam brod izdrži toliko. Prema tome, mornarski pripravniče, koliko dana imamo pre nego što počne da nam nedostaje kopno?"
<BR>&nbsp;&nbsp;&nbsp;&nbsp;&nbsp;"Ne znam", rekoh.
<BR>&nbsp;&nbsp;&nbsp;&nbsp;&nbsp;"Tačno", reče on, kao da sam potvrdio njegove sumnje. Okrenuo se i pošao na brod. "Ser Rendal će stići svakog časa. Sve zavisi od kapetana, i od njega."
<BR>&nbsp;&nbsp;&nbsp;&nbsp;&nbsp;Duboko sam uzdahnuo i proveo narednih dvadeset minuta na klupi kraj stuba za koji je bio privezan 'Obazrivi', gledajući kako dolaze i odlaze muškarci i žene. Mali električni traktor dovukao je pun vagon hrane u kutijama i sanducima i ostavio ga kraj boka broda, da ga kasnije ukrcaju.
<BR>&nbsp;&nbsp;&nbsp;&nbsp;&nbsp;Rendal je stigao sa još nekoliko ljudi. Ugledao me je kako sedim na klupi, kruto mi klimnuo glavom i nastavio sa svojim poslom. Išao je duž doka, razgledao 'Obazrivog', razgovarao sa svojim pratiocima, pokazivao, klimao glaovm. Na sve strane ljudi su radili isto to - bio je to obred provere, odmeravanja i uveravanja, bogato dopunjen pružanjem ruku i pokazivanjem prstom.
<BR>&nbsp;&nbsp;&nbsp;&nbsp;&nbsp;Kada su se razišli, i dalje razgovarajući i pokazujući, Rendal se zaustavio kraj daske 'Obazrivog' i mahnuo mi da dođem.
<BR>&nbsp;&nbsp;&nbsp;&nbsp;&nbsp;"I dalje nemaš prtljag, ser Olmi, a?" upita kad sam se približio. "Tomas će misliti da si čovek bez korena."
<BR>&nbsp;&nbsp;&nbsp;&nbsp;&nbsp;"I jesam", rekoh.
<BR>&nbsp;&nbsp;&nbsp;&nbsp;&nbsp;"Izvini što si morao da čekaš. Jesi li odavno tu?"
<BR>&nbsp;&nbsp;&nbsp;&nbsp;&nbsp;"Ne baš", rekoh. "Razgovarao sam sa ser Šatrom."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Čini mi se da mu se ne dopadam."
<BR>&nbsp;&nbsp;&nbsp;&nbsp;&nbsp;Rendal se iskezi. "Kapetan odlučuje".
<BR>&nbsp;&nbsp;&nbsp;&nbsp;&nbsp;"To mi je i ser Šatro rekao."
<BR>&nbsp;&nbsp;&nbsp;&nbsp;&nbsp;"Pa, hoćemo li?" upita Rendal. Prešli smo daskom i popeli se na brod.
<BR>
<BR>&nbsp;&nbsp;&nbsp;&nbsp;&nbsp;Mali, čvornovat muškarac nemirnog pogleda, brzih, žilavih prstiju i visokog čela sa gustom, riđom kosom, kapetan Kajzer-Bah zabrinuto me je odmeravao. Prvi oficir i Šatro uletali su i izletali iz njegove kabine, unoseći formulare za potpis, štampane novine (prvi put sam ih video), kutiju punu priručnika i udžbenika, takođe sve na papiru, i usred te gužve, potpisujući dokumenta desnom rukom i gurajući ih levom ka pomoćniku koji ih je trpao u fasciklu, kapetan mi se obratio: "Pretpostavljam da ti je moj poštovani zapovednik donekle objasnio kuda smo se uputili."
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"Kapetane", ispravi me Rendal.
<BR>&nbsp;&nbsp;&nbsp;&nbsp;&nbsp;"Kapetane." Razgledao sam kabinu, imala je zidove od belo obojenog katedralnog drveta sa ivicom od lizbusa, pod od ksile sa mesinganim zakivcima, keramičke posudice ispod malog laboratorijskog stola, zid prekriven uvijenim kartama i sanduk pun velikih, debelih knjiga. Kraj kapetanove uzane postelje nalazila se tablica, okačena na zid zajedno sa futrolom. Vazduh se osećao na etanol i druge hemikalije, poređane na stolu kraj optičkog miskroskopa. Mikroskop je zauzimao središnji položaj u sobi, kao ikona; nisam sumnjao da su takvi instrumenti mnogo ređi od tablica, i da su se Rendal i kapetan borili za dozvolu da ga ponesu na putovanje.
<BR>&nbsp;&nbsp;&nbsp;&nbsp;&nbsp;Na mikroskopskoj pločici nalazio se komadić ko zna kog sciona, pažljivo označen. No, što se odeće tiče - dugačke košulje sa širokim kaiševima, široke pantalone i sandale - mogli smo se nalaziti i u laboratoriji na Zemlji, u devetnaestom veku.
<BR>&nbsp;&nbsp;&nbsp;&nbsp;&nbsp;"Niko u Atini nije oduševljen ovim pohodom. Neki pokazuju zanimanje, neki daju ohrabrenja, ali niko nije oduševljen. I sam Lenk se pita hoće li biti korisno." Kapetan je završio potpisivanje, pa je uzeo novine. "Neki od nas su bar ponovo otkrili ambiciju. Kakve su tvoje ambicije?"
<BR>&nbsp;&nbsp;&nbsp;&nbsp;&nbsp;"Da učim o ekosima i našem mestu među njima, kapetane", rekoh.
<BR>&nbsp;&nbsp;&nbsp;&nbsp;&nbsp;"Ako zapovednik kaže da odgovaraš, neću mu se protiviti. Isplovićemo sa tri mornara manje - zapravo, sa deset manje, ako računamo iskusne mornare i mornare prve klase. Ali Sudbine mi i Logosa, isplovićemo." Izvukao je iz facikle list papira i mahnuo njime prema Rendalu. "Primio sam ovo dok si išao uz Tera Novu. Dozvola administratora za nauku i metalurgiju iz Atine. Trebalo je da stigne još pre tri meseca. Zabranjeno nam je da 'nepotrebno rizikujemo brod koji sadrži metale, kao i da izveštavamo o otkrićima bilo koga sem oficira i pomoćnika Sposobnog Lenka.'. 'Nauka i metalurgija', nije nego. Kao da je metal u ovom brodu važniji od posade ili misije..." Ponovo je ubacio dozvolu u fasciklu. Protresao je novine i okrenuo naslovnu stranu ka Rendalu, koji se nagnuo da pročita. "Opljačkana sela na severnoj obali i u okolini Džakarte, i uzvodno odavde. Oteti brodovi. Posade prepuštene čamcima ili splavovima." Uvukao je obraze, začkiljio, počeo da cokće zubima, a onda se ispravio i podigao jednu ruku, kao da sve to ipak vrlo malo znači.
<BR>&nbsp;&nbsp;&nbsp;&nbsp;&nbsp;"Željan sam znanja", rekoh. "Želim da steknem iskustvo. Na kraju želim da stignem u Atinu - i to je sve. Roditelji su mi rekli da pođem negde gde ću moći da se obrazujem. Da steknem iskustvo."
<BR>&nbsp;&nbsp;&nbsp;&nbsp;&nbsp;"Koliko ti je godina?" upita kapetan. Imao je čudnu naviku da se uhvati za vrh isturene brade i onda je vuče sve dok mu se zubi ne razdvoje, a sve vreme je stezao vilične mišiće kao da se brani.
<BR>&nbsp;&nbsp;&nbsp;&nbsp;&nbsp;"Dvadeset", rekoh.
<BR>&nbsp;&nbsp;&nbsp;&nbsp;&nbsp;"Porodica?"
<BR>&nbsp;&nbsp;&nbsp;&nbsp;&nbsp;"Dačetong. Ogranak nije menjan."
<BR>&nbsp;&nbsp;&nbsp;&nbsp;&nbsp;"Znači, prokazan i bez obrazovanja?" upita kapetan.
<BR>&nbsp;&nbsp;&nbsp;&nbsp;&nbsp;Klimnuh glavom, pazeći da delujem uznemireno.
<BR>&nbsp;&nbsp;&nbsp;&nbsp;&nbsp;"Vezan, veren?"
<BR>&nbsp;&nbsp;&nbsp;&nbsp;&nbsp;"Nemam trijadne veze", rekoh. "Bio sam u silvi nekoliko godina, na svoju ruku. Pokušavao sam da učim."
<BR>&nbsp;&nbsp;&nbsp;&nbsp;&nbsp;"Znači, bar umeš da opstaneš... Da li da proveravam kod disciplinaca jesi li u nemilosti?"
<BR>&nbsp;&nbsp;&nbsp;&nbsp;&nbsp;"Obojica smo već bili kod njih", tiho reče Rendal.
<BR>&nbsp;&nbsp;&nbsp;&nbsp;&nbsp;Kapetan se nagnu bliže, prodorno me gledajući. "Ne znaš ništa o našem pohodu?"
<BR>&nbsp;&nbsp;&nbsp;&nbsp;&nbsp;"Znam više nego pre nekoliko dana", priznah.
<BR>&nbsp;&nbsp;&nbsp;&nbsp;&nbsp;"Dve godine u silvi - u Elizabetinoj Zoni? Tako mi Daha i Logosa, ti si tajanstveni čovek, zar ne? Onaj iz Mesečine?" Naglo se okrenuo i pogledao Rendala. "To mi nisi rekao, Ervine."
<BR>&nbsp;&nbsp;&nbsp;&nbsp;&nbsp;"Nisam hteo da stekneš predrasude. Zajedno smo putovali dovde."
<BR>&nbsp;&nbsp;&nbsp;&nbsp;&nbsp;"Trebalo je da pogodim... A disciplinci su ga pustili?"
<BR>&nbsp;&nbsp;&nbsp;&nbsp;&nbsp;"Zasad", reče Rendal.
<BR>&nbsp;&nbsp;&nbsp;&nbsp;&nbsp;Kajzer-Bah opet poče da se vuče za bradu, gledajući Rendala pa mene. "Kažu da brionisti, a pogotovo general Bejs, pokrivaju nekoliko morskih puteva i otimaju brodove. Ne verujem u to - mislim da brioniste suviše optužuju - ali moramo biti dovoljno..."
<BR>&nbsp;&nbsp;&nbsp;&nbsp;&nbsp;"Obazrivi", rekoh.
<BR>&nbsp;&nbsp;&nbsp;&nbsp;&nbsp;Rendalu to kao da se dopalo. Kapetanu baš i nije.
<BR>&nbsp;&nbsp;&nbsp;&nbsp;&nbsp;"Ovaj pohod planiran je punih deset godina, a počinje bez oduševljene podrške bilo koga moćnog. Polazimo puni vere i snažnih pobuda i sa malo čim pride." Naduvao je obraze. "Bićeš zaprepašćen kad vidiš koliko je ovde mladih i koliko su hrabri. Ali ako zapovednik misli da si prikladan, primićemo te kao novajliju. Nemoj očekivati da se mnogo baviš naukom. Očekuj žuljeve i viku."
<BR>&nbsp;&nbsp;&nbsp;&nbsp;&nbsp;Prošetao sam se po brodu pre nego što sam se pridružio posadi i malo sam ga procenjivao za svoj račun. Tokom decenija na Lamarkiji, useljenici koji su se vezali za more premeštali su pomorske reči ovamo i onamo, brisali i izmišljali, dodavali i skraćivali, ali ipak je većina bila prepoznatljiva. Prepoznatljiva koliko i konstrukcija 'Obazrivog'; bio je to jedrenjak od četrdeset metara, sa tri jarbola, načinjen uglavnom od ksile, sa spojnicama od mesinga i čelika. Bilo je pojedinosti koje bi zaprepastile mornare sa Zemlje (kao i one iz četvrte Čičkove komore, gde je jednom po Vetrovitom jezeru brodila kopija pravog klipera): brod je bio širok po sredini, sa istaknutom pramčanom nadgradnjom, sa pramcem oštro srezanim, ali sa mehurastim ispupčenjem tik iznad vode. Gledan odozgo, oblik broda podsećao je na kratko dleto sa kapljicom boje što visi sa vrha. Dve vetrenjače sa platnenim krilima nalazile su se na krmenom kraju i naginjale se iza jedara, a rotori su im bili priključeni na generatore unutar trupa broda.
<BR>&nbsp;&nbsp;&nbsp;&nbsp;&nbsp;Ono što sam znao o Prelasku potvrđivalo je da je Lenk namerno onesposobio svoje stado, odabravši najvernije radikalne Naderite - koji su se, naravno, klonili finih tehnologija savremenog Heksamona. Čak su i divarikati prihvatili neke aparate i tehnologije koji nisu postojali u dvadesetom veku - kao što su baterije za tablice. Ipak, osim značajnih izuzetaka navedenih u istoriji na Nkvanovoj tablici, useljenici su došli na Lamarkiju upadljivo lišeni znanja iz inženjerstva, matematike i fizike, osim onih najosnovnijih.
<BR>&nbsp;&nbsp;&nbsp;&nbsp;&nbsp;Možda se pomorsko inženjerstvo još nije oporavilo od Lenkove odluke. Pod jakim vetrom, sa visokom pramčanom nadgradnjom i uzdignutom krmenom palubom, 'Obazrivi' će se najverovatnije valjati; vetrenjače su izgledale kao nakalemljene, i ako budemo jedrili niz vetar, ili sa bočnim vetrom, svakako ćemo skretati sa kursa.
<BR>&nbsp;&nbsp;&nbsp;&nbsp;&nbsp;Videlo se koliko je gvožđe skupo. 'Obazrivi' je bio načinjen od ksile i bio je čvrst, ali sa vrlo malo gvozdenih i čeličnih delova; aluminijum, bronza i mesing, nikal i bakar bili su štedljivo korišćeni. Jedra i jarboli bili su pričvršćeni i razapeti kombinacijom užadi i žičanih držača i spojnica; vrze su bile od žice i užadi, a prepone isključivo od lizbusovih užadi. Kad se koristi uže, a kad žica, izgleda da je zavisilo od nadahnuća; glavno zadnje jedro bilo je učvršćeno konopcem, a prednje žicom, iako je zadnje jedro snosilo glavno opterećenje vetra u krmu. Osetio sam da me obuzima briga. Nadao sam se da grešim, ali predviđao sam 'Obazrivom' mnogo nevolja na moru; stalnih i upornih nevolja.
<BR>&nbsp;&nbsp;&nbsp;&nbsp;&nbsp;To bi moglo da objasni nestanak tolikih brodova. Što se posade tiče, sastojala se od trideset jednog muškarca i dvanaest žena; najmlađe novajlije poslale su njihove trijadne porodice da se iskušaju na moru, možda zbog neuspeha u Lenkovoj školi (uprkos onom govoru što mi ga je održao kapetan); najstariji, uglavnom mornari prve klase, bili su pokupljeni kao viškovi iz ne baš prevelike trgovačke flote. Čak i sa dvadeset hiljada stanovnika, trgovina je bila spora, a putovanje morem predstavljalo je nasumične i opasne poduhvate.
<BR>&nbsp;&nbsp;&nbsp;&nbsp;&nbsp;Sada mi je bilo jasnije zašto me je kapetan primio sa tako malo protivljenja.
<BR>
<BR>&nbsp;&nbsp;&nbsp;&nbsp;&nbsp;Sunce se nalazilo tik iznad brežuljaka iza Kalkute. Pošto su i poslednje zalihe hrane i opreme utovarene u skladišta i dobro pričvršćene, prvi oficir, nabijen muškarac četrdesetih godina i crvenog lica, sa taličnim imenom Salvator Soterio, okupio je posadu na palubi ispred kormila. Rendal je sedeo na vitlu, prekrštenih ruku, držeći pod miškom savijen lizbusov suncobran. Zalazak sunca obasuo je brod, posadu, dokove i skladišta plamenim sjajem; crna prašina iz silve, pristigla sa kontinenta daleko na more, davala je predvečerju fantastičnu boju.
<BR>&nbsp;&nbsp;&nbsp;&nbsp;&nbsp;Dok smo čekali kapetana, stajao sam među novajlijama i iskusnim mornarima. Svi smo se premeštali s noge na nogu, a oni koji su se poznavali tiho su pričali i značajno se zgledali; mene su zanemarili ako se ne računaju pogledi ispod oka i tiho mumlanje uputstava, kao na primer 'gledaj svoja posla, i gledaj tuđa posla. Uči i budi brz u tome.' Što je značilo - sledi primer iskusnih članova posade i uklopi se u život na brodu.
<BR>&nbsp;&nbsp;&nbsp;&nbsp;&nbsp;Prvi oficir zatražio je pažnju. Kapetan je izišao iz svojih odaja i zagledao se u sunce, čkiljeći kao da je to nekakva buba izgmizala ispod kamena. Došao je do ograde i preleteo pogledom preko posade okupljene na zadnjoj palubi.
<BR>&nbsp;&nbsp;&nbsp;&nbsp;&nbsp;"Dobili smo naređenja i naša misija je potvrđena", počeo je Kajzer-Bah. "Sutra u zoru isplovljavamo. Većina vas je nova na 'Obazrivom'. Novi ste i meni i zapovedniku. Prešli ste sa žitnih brodova iz Tasmana i sa trgovačkih brodova, čak i sa jahti, i treba da znate da 'Obazrivi' polazi drugačijim kursom. Tragaćemo za znanjem, a ne za dobiti. Idemo na put oko sveta u slavu znanja. Kartiraćemo život na Lamarkiji u njegovim najčudnijim oblicima. Nismo prvi koji to pokušavaju... Dve misije, četiri broda, od kojih su dva potopljena, neka bi Sudbina bila milostiva i umirila vetrove nad njima. Ima dovoljno opasnosti tamo kuda smo pošli, neke su poznate, neke nisu.
<BR>&nbsp;&nbsp;&nbsp;&nbsp;&nbsp;Mi smo kao deca pred licem Lamarkije. Proveo sam dvadeset godina na ovim morima i ipak ih jedva poznajem. A pola sveta tek treba da vidimo. Ovo putovanje zavisi od svih nas i od naših oštrih čula.
<BR>&nbsp;&nbsp;&nbsp;&nbsp;&nbsp;Pošto je ono što se uči u Lenkovim školama, čak i srednjim, tako neodređeno i neodgovarajuće, smatram da mi je dužnost da vas naučim boljem osećanju prirode. Zato ćemo biti i školski brod, a ne samo istraživački.
<BR>&nbsp;&nbsp;&nbsp;&nbsp;&nbsp;Neki od vas će sigurno misliti da sam ekscentričan. A ako zbog toga bude govorkanja o meni, i ako mi se budete podsmevali, svejedno.
<BR>&nbsp;&nbsp;&nbsp;&nbsp;&nbsp;Sada svi znate kakav sam. Izvršenje je majka ispravnosti. Svi zajedno ćemo stvarati istoriju, ako pazimo na vreme i pazimo da nam pogled bude blistav i uperen pravo napred."
<BR>&nbsp;&nbsp;&nbsp;&nbsp;&nbsp;Mračno raspoloženje iz proteklih dana počelo je da se razilazi. Pogledao sam posadu oko sebe i Rendala. Zapovednikovo lice kao da je sinulo, umor je nestao. Ovde je zaista vladalo razdoblje ranog istraživanja, sa dovoljno opasnosti za svakog pustolova. Pogledao sam 'Obazrivog', sa svim njegovim nastranostima i nepogodnostima, i osetio sam da počinjem da ga volim.
<BR>&nbsp;&nbsp;&nbsp;&nbsp;&nbsp;Bio sam poslednji primljeni član posade. Navigator i oficir za zalihe, Frenč, koga sam upoznao ranije, zapisao me je u spisak posade i u raspored sledovanja, dao mi je kaput i pantalone od debelog nauljenog platna, obuću pogodniju za kretanje po brodu, i odveo me je do moje buduće postelje ispod pramca.
<BR>
<BR>&nbsp;&nbsp;&nbsp;&nbsp;&nbsp;Soterio, prvi oficir, čovek snažnih vilica, naduvenih obraza, ogromnih ramena i nepopustljivih crnih očiju, sazvao je posadu na prednjoj palubi u sumrak. Rendal je naizgled nezainteresovano gledao, oslonjen na desnu ogradu. Stao sam sa novajlijama, uglavnom mršavim momcima, gotovo dečacima, rasklaćenim i nesigurnim.
<BR>&nbsp;&nbsp;&nbsp;&nbsp;&nbsp;"Dobro veče", reče Soterio, uz nešto što je trebalo da predstavlja prijateljski osmeh.
<BR>&nbsp;&nbsp;&nbsp;&nbsp;&nbsp;"Dobro veče", odgovorili smo mrmljajući.
<BR>&nbsp;&nbsp;&nbsp;&nbsp;&nbsp;"Izgleda da će biti i veoma lepo", nastavi on, mada bez nekog velikog oduševljenja na licu. "Ostavljam zapovedniku i kapetanu govore o ponosu i uspesima. Ja sam praktičan čovek, i stalo mi je samo do mog života, mog broda i moje posade, onim redom koji je vama najprijatniji." Naduvao je obraze i odmahnuo glavom. "Ali postoje pravila koja odmah moramo usvojiti."
<BR>&nbsp;&nbsp;&nbsp;&nbsp;&nbsp;Koračao je pred nama, snažnih ruku prekrštenih preko grudi, isturene vilice.
<BR>&nbsp;&nbsp;&nbsp;&nbsp;&nbsp;"Šta zapovednik kaže meni, ja kažem vama, i vi radite. Nema oklevanja, nema protivljenja, nema labavo. Počnite labavo, i imaćete posla sa mnom. Nema broda na ovom svetu koji može da plovi sam, i nema nijednog toliko složenog da budala ne može da nauči šta treba, i zato ćemo učiti." Ponovo je naduvao obraze. "Ovo nije jahta, i zato zaboravite Lenkovu školu i sve ono što ste učili. Veliki Darvin nije jezero, to je more, zapenjeno i debelo, nemilosrdno kao i svako drugo kojim su plovili ljudi na bilo kom svetu." Pogledao nas je onim crnim klikerima od očiju.
<BR>&nbsp;&nbsp;&nbsp;&nbsp;&nbsp;"Tako je", rekosmo mi.
<BR>&nbsp;&nbsp;&nbsp;&nbsp;&nbsp;"A kada počne putovanje, pazite kako mi se obraćate. Govorićete 'ser', i to zbog mnogih stoleća pomorskih putovanja, a ne zbog uglađenosti."
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"Neki od vas su već plovili, neki i mnogo, većina nije. Neki su plovili sa zapovednikom i sa mnom. Ali svi ćete me večeras pratiti oko palube da naučite kakav je ovo brod."
<BR>&nbsp;&nbsp;&nbsp;&nbsp;&nbsp;Potom nas je Soterio proveo po brodu, od pramca do krme, neprekidno govoreći skoro pun sat. Sve ono što sam zbog ovog zadatka učio o brodovima i pomorstvu tek me je izdaleka pripremilo za promene u jeziku, za pronalaske useljenika. Mnogi pomorski izrazi koje je koristio prvi oficir bili su mi poznati, ali useljenici su gradili svoje brodove bez iskustva godina provedenih na moru, koristeći samo ono malo podataka iz tablica što su ih doneli sa sobom. Bilo je razlike, i bilo je mešavine pomorskih izraza iz raznih stoleća.
<BR>&nbsp;&nbsp;&nbsp;&nbsp;&nbsp;'Obazrivi' je bio, po zemaljskim merilima, jedrenjak sa tri jarbola, a ovde su ga zvali trojkaš. Jarboli su se, sudeći po prvom oficiru, zvali drvo, i delili su se na prednje drvo, glavno drvo i zadnjak. Nazive glavnih jedara bilo je lako zapamtiti; najniža su se zvala kurs, uz dodatak po odgovarajućem drvetu - prednji kurs, srednji kurs, ali na zadnjaku je bio krstak; sledeći par bili su galant i nadgalant; nad njima, gornje i donje vršno jedro bili su gorevrh i dolevrh. Poprečna jedra od pramca i prikosnika do prednjeg jarbola zvala su se tibe, a najisturenija (bez ijednog smeška među novajlijama) leteća tiba. Retko korišćena najviša jedra, iznad gorevrha, zvala su se nebesnici. Držači jarbola ostali su držači, a jedra koja se ponekad na njima šire bila su jedra držača. Pršna jedra su postala krila, kosa ili pričvršćena za produžetak križeva, nazvan metla. "Prema tome", reče prvi oficir, "kada 'Obazrivi' leti sa vetrom u dupe, onda širimo krila i tibe, jasno?"
<BR>&nbsp;&nbsp;&nbsp;&nbsp;&nbsp;Čikao je ko će da se nasmeši.
<BR>&nbsp;&nbsp;&nbsp;&nbsp;&nbsp;Podigači, podupirači, soške i ostala oprema takođe su pretrpeli promene. Trudio sam se da pamtim - i da zaboravljam nešto od onog što sam naučio na Vetrovitom jezeru.
<BR>&nbsp;&nbsp;&nbsp;&nbsp;&nbsp;Srećom, na palubi i u potpalublju nazivi su se vrlo malo menjali. I dalje se govorilo prednji i zadnji; pramac, sredina, krma; pramčana nadgradnja, prednja ili glavna paluba, srednja paluba iza glavnog drveta, ali krmena paluba iza zadnjaka postala je krmac. Dugačka građevina na krmku - meni je delovala preteško - zvala se krmeni dvorac. Tu su, na 'Obazrivom', obitavali kapetan, zapovednik, lekar i istraživači, a tu su bile i dve laboratorije.
<BR>&nbsp;&nbsp;&nbsp;&nbsp;&nbsp;Brodske zanatlije - Stori Majsner, crn, zagrobno ozbiljni majstor za jedra; mala i natmurena stolarka, Varija Gusmao; Vilijem Frenč, navigator; pogureni, prosedi i naborani Pjotr Kovansk, mašinista; i Šatro, jedini već ukrcani istraživač, takođe su bili smešteni u dvorcu, u zajedničkoj kabini, ili tik do svojih radionica. Mornari prve klase, ili prvaci, i novajlije (ponekad nazvani i majmuni, jer provode mnogo vremena na drvetu) dobili su po ležaj u pramčanom potpalublju.
<BR>&nbsp;&nbsp;&nbsp;&nbsp;&nbsp;Svi ispod ranga zanatlija imali su dežurstva, četiri časa na dužnosti pa četiri slobodno, podeljeni na levu i desnu stranu palube. Svaki zanatlija, mornar i novajlija dobijali su tri obroka dnevno. Žito iz Džakarte i Tasmana bilo je osnovna hrana, uz dodatak brašna od rečne trave. Potom je sledila klopa - testo od soje i rečne trave, prženo ili pečeno, ili samleveno i umešeno u hleb. Osušeni rečni celer i diospuros obezbeđivali su osnovne vitamine. Sveže zemaljsko voće i povrće, uzgajeno na plantažama oko Kalkute, predstavljalo je poslasticu. Izgledalo je da mornari ne vole scionsko voće kao što su Lizine trešnje, a morski i obalski scioni, bez obzira na to iz kog ekosa poticali, bili su uglavnom nejestivi, za razliku od kopnenih oblika, koji su ponekad mogli da budu hranljivi i da ne izazivaju imuni odgovor.
<BR>&nbsp;&nbsp;&nbsp;&nbsp;&nbsp;Bilo je planova (Soterio nam je to mračno izneo) da se posada povremeno hrani kopneninm scionima koje kuvar proceni kao upotrebljive - uz odobrenje kapetana i glavnog istraživača, dodao je. To je kod iskusnijih članova posade očito predstavljalo bolnu tačku, pošto su gotovo svi - sudeći po tihom šapatu - bar jednom probali neki scion izvan Liz koji im nimalo nije prijao.
<BR>&nbsp;&nbsp;&nbsp;&nbsp;&nbsp;Obilazak se završio kratkim Soteriovim predavanjem o disciplini. "Od svakog se očekuje da radi svoj posao. Bilo kakva protekcija smatra se za labavo." Stalno je ponavljao tu reč da bi opisao ponašanje koje nije u skladu sa brodskim redom. Sada se toliko namrštio da mu se oči gotovo nisu videle, i nabrao je usta kao da se seća nekog gorkog ukusa. "Nema seksa između članova posade dok smo na moru. Ne moram da objašnjavam zašto. Ovde smo svi jednako vredni, a to bi dovelo do ozbiljnih svađa. Lekovi", mislio je na sredstva za gašenje seksualnog poriva, zanimljiva zamena značenja, "mogu se dobiti od medicinara."
<BR>&nbsp;&nbsp;&nbsp;&nbsp;&nbsp;Zaključio je predavanje spiskom kazni. "Prvi prekršaj, četiri sata na vrhu nebesnika. Drugi prekršaj, zatvaranje u skladište u potpalublju onoliko dugo koliko odrede kapetan i zapovednik. Treći put, iskrcavamo vas u prvom naseljenom mestu i uzimamo nekog pogodnijeg."
<BR>&nbsp;&nbsp;&nbsp;&nbsp;&nbsp;Potom su nas poslali da sredimo smeštaj. Večeras neće biti obroka na brodu; posada će provesti poslednje veče u gradu.
<BR>&nbsp;&nbsp;&nbsp;&nbsp;&nbsp;U prednjem potpalublju svi su dobili ležajeve po broju, ali mornari prve klase su mirno i bez ikakvog otpora trampili mesta sa drugima dok nisu dobili svoje odeljenje. Društvena preraspodela trajala je možda desetak minuta, a novajlije su uglavnom samo stajale i gledale.
<BR>&nbsp;&nbsp;&nbsp;&nbsp;&nbsp;Talija Raj Diem, najstarija žena mornar, proseda i krupna, sa mišićavim rukama i nogama, i licem nalik na buldoga, uzela je na sebe da nam objasni. "Postoje činovi i položaj, čak i na slobodnom grđanskom brodu. Više iskustva, više vremena na moru, više povlastica. Prvaci znaju dovoljno da vas spreče da izginete. Tako je pravedno. A najvažnije je što tako ja dobijam bolji krevet."
<BR>&nbsp;&nbsp;&nbsp;&nbsp;&nbsp;Nameštena je zavesa da odvoji odeljenje za dvanaest žena. Sve žene bile su mornari prve klase, pa su odvojile ugao boljeg dela kabine i navukle zavesu, označavajući svoje područje. Pošto među novajlijama nije bilo žena, nismo se dalje delili, pa smo zauzeli najlošije ležaje - toliko su se malo razlikovali među sobom da nije bilo smisla raspravljati se.
<BR>&nbsp;&nbsp;&nbsp;&nbsp;&nbsp;Opet smo se predstavili jedni drugima, najviše radi pridošlica. Rukovao sam se sa svojim novim drugovima, pristavljen je Tasmanov čaj, a iz sanduka Raje Diem pojavila se kutija keksa. "Ovo je posebno za novajlije, koji ne znaju kako se živi na ovom brodu", reče ona. "Svi mi moramo da se slažemo, i to naročito - na morski način, tako da prođu meseci i godine bez mnogo svađa. Ako imate neko pitanje ili problem, obratite se meni, ili ser Šankari. Ili Mejsneru, majstoru za jedra. On je dobar čovek. Već sam plovila sa njim."
<BR>&nbsp;&nbsp;&nbsp;&nbsp;&nbsp;Novajlije su se, pošto su pokušale da ulepšaju činjenicu da su najbliže pramcu, u najtešnjim prostorima i najmanjim ležajima, dale na posao da pokažu i opišu ono malo svojih najvećih dragocenosti, kako bi svi mogli da znaju ko ih je eventualno ukrao od koga. Već su se izdvojila dvojica mogućih lopova: najmlađi i najžgoljaviji, obojica sa uzanim, prenemažućim licima, Uve Kisbeg i Uri Ridjel, koji kao da su stalno imali osmeh zapanjene nevinosti.
<BR>&nbsp;&nbsp;&nbsp;&nbsp;&nbsp;Visok momak od oko osamnaest godina, čupave smeđe kose, podbrijane sa strane, posebno odlučno se rukovao sa mnom. "Ja sam Algis Bas Šimčisko. Ovo mi je prvi brod. I tebi?"
<BR>&nbsp;&nbsp;&nbsp;&nbsp;&nbsp;Nasmeših se i klimnuh glavom.
<BR>&nbsp;&nbsp;&nbsp;&nbsp;&nbsp;"Novajlije treba da se drže zajedno", reče Šimčisko. "Inače će prvaci vladati. Iz Kalkute si?"
<BR>&nbsp;&nbsp;&nbsp;&nbsp;&nbsp;"Iz Džakarte", rekoh.
<BR>&nbsp;&nbsp;&nbsp;&nbsp;&nbsp;"Ovo je Mista Iber", reče Šimčisko, zagrlivši oko ramena mršavog dečaka od šesnaest-sedamnaest godina, sa sitnim, mišolikim licem i kratkom 'jež' frizurom. Iber se nasmešio. "Zajedno smo došli. Obojica smo u Lenkovoj školi učili nauku. Proveli smo pet meseci u dubinama Liz."
<BR>&nbsp;&nbsp;&nbsp;&nbsp;&nbsp;"Duboko iza rta Žuraitis", reče Iber. "Mislimo da dobro poznajemo Liz."
<BR>&nbsp;&nbsp;&nbsp;&nbsp;&nbsp;"A šta ona misli o vama?" upitah.
<BR>&nbsp;&nbsp;&nbsp;&nbsp;&nbsp;Momci se glasno nasmejaše. Šimčisko se pljesnuo po kolenu. "Mislimo da nas obožava, naravno. Kao i sve žene."
<BR>&nbsp;&nbsp;&nbsp;&nbsp;&nbsp;Među ostalima, odmah mi je pao u oči Elis Šankara, stariji mornar prve klase, tih, tamnoput muškarac veselog pogleda, krupnih i ispitivačkih očiju, ali strogo stisnutih usana. Zadivili su me njegov napet izraz lica i smireno ponašanje. Proveo sam nekoliko minuta posmatrajući jednu ženu mornara, kratkih nogu i okruglog lica, sa brzim, pticolikim pokretima, nekako neobično privlačnim, ali njeno ime nisam uspeo da čujem.
<BR>&nbsp;&nbsp;&nbsp;&nbsp;&nbsp;Kisbek i Ridjel potrudili su se da izvedu neslanu šalu dok smo sklanjali svoje dragocenosti u plitke ormaniće kraj ležaja. Kisbeg je počeo da skakuće unaokolo, tvrdeći da je to ples opraštanja od kopna. Ridjel je kružio oko njega, a Kisbeg je naizgled slučajno pao preko njega i srušio zavesu koja je odvajala naš pramčani prostor od prostora odvojenog za žene mornare. Nakostrešena kao pobesnela mačka, Talija Raj Diem je zgrabila Kisbega za uši i bradu obema snažnim rukama i odvukla ga sve do suprotnih vrata. "Ja sam po prirodi dobra", režala je, "ali spljeskaću te ako se ne budeš ponašao kao odrastao čovek."
<BR>&nbsp;&nbsp;&nbsp;&nbsp;&nbsp;Potom je ćutke, ali besnog pogleda, otišla i ostavila ga tamo lišenog osmeha.
<BR>&nbsp;&nbsp;&nbsp;&nbsp;&nbsp;Sve mi se dopadalo. Sve je bilo živahno i žustro. Lako bih mogao da se uklopim u useljenički način života. Uprkos mojim ranijim predrasudama, i bez obzira na izolaciju i nedostatak veština, ovi ljudi su u osnovi bili pristojni i vredni. Želeli su da nauče sve što mogu, i bili su spremni da pri tome i rizikuju.
<BR>&nbsp;&nbsp;&nbsp;&nbsp;&nbsp;Rado ću poći na more sa ovim ljudima, radiću sa njima i naučiću sve što mogu; čak mogu da zaboravim, na neko vreme, koji mi je zadatak.
<BR>&nbsp;&nbsp;&nbsp;&nbsp;&nbsp;Pre nego što smo završili sa upoznavanjem, jer tek smo počeli da stvaramo mišljenje jedni o drugima, pojavio se prvi oficir. "Zurićete u svaku dasku i crtu narednih nekoliko godina", poče da nas grdi. "Bežite na obalu bar ove noći."
<BR>&nbsp;&nbsp;&nbsp;&nbsp;&nbsp;Sve žene sem jedne odlučile su da ipak ostanu na brodu, da skuvaju sebi klopu na maloj peći i da razapnu tanke konopce i provetre odeću. Većina muških mornara i novajlija, kao i nekoliko oficira, napustilo je 'Obazrivog', u prvi sumrak, i uputilo se Strmim putem preko male uzvišice, u onaj deo Kalkute kuda svi mornari obično idu.
<BR>&nbsp;&nbsp;&nbsp;&nbsp;&nbsp;Noćni život u Kalkuti bio je izdvojen, sabijen i zatvoren u delu grada podalje od središta, okružen visokim kamenim zidovima, u sumornom, vlažnom spletu uzanih uličica i niskih, trošnih kuća boje prašine i oblačnog neba. Ovde su zjapile rupe po kaldrmi - video sam i neobičnu gomilu takvih rupa pred praznom zgradom sa razbijenim prozorima; na polomljenoj firmi iznad vrata moglo se pročitati samo ADVE - a jarkovi nisu bili počišćeni. Osećalo se drevnim ljudskim mirisom, ali izgledalo je mirno. Po tih nekoliko uličica lutala je posada sa više brodova, uglavnom muškarci. Bez ženskog društva postajali su nemirni, zavirivali su u prozore, mračno i sporo razgovarali, isprobavali mornarski korak, širok i uz razmahivanje rukama, susretali se na svakom trećem uglu, tražeći zabavu, nešto što bi im podiglo duh za predstojeće odsustvo sa obale. Bilo je vrlo malo zabave i veselja.
<BR>&nbsp;&nbsp;&nbsp;&nbsp;&nbsp;Kratak plamen zalaska sunca obojio je u narandžasto naša lica i niske zgrade sa lažnim zabatima. Potom je brzo usledio sumrak, siv i jadan. Bedno osvetljenje, slabe svetiljke na štapovima od ksile na svakom uglu, sve nas je pretvorilo u senke. Tri posebne skupine tragača, ukupno dvadeset osoba - osam sa 'Obazrivog' uključujući Šimčiska i Ibera; najstarijeg među nama, Šankaru; i mladu ženu-mornara okruglog lica, Širl ili Širla se zvala - pošla je iz malog bara sa pet stolica i dva stola, gde se služio gorki rum, u veći lokal u kome se navodno služilo i jelo, najveći od svih, koji je većina iskusnih ljudi, izgleda, zaobilazila, smrknutih lica. Ali baš smo tu završili, u svratištu zvanom 'More bez ribe'.
<BR>&nbsp;&nbsp;&nbsp;&nbsp;&nbsp;Tu je bilo zabave, najizopačenije (i stoga neizbežno privlačne) koju može da ponudi divarikatski grad. Tu je pet-šest žena praznog lica i nekoliko bledih muškaraca nudilo sebe za razgovor ili ples ili povlačenje u sobe na spratu. Sve je bilo prilično obredno i prihvatljivo; divarikati nikad nisu bili puritanci. No, u atmosferi 'Mora bez ribe' osećalo se još nešto, nemirno iščekivanje, puno krivice, delom užasa i delom radoznalosti. Najbolju zabavu na ovom mestu, rekoše iskusniji, pružala je sama Lamarkija.
<BR>&nbsp;&nbsp;&nbsp;&nbsp;&nbsp;Šankara nas je proveo kroz debela vrata od ksile u hladnu, mračnu sobicu u samom dnu zgrade; odnekud sleva dopirali su kuhinjski zvuci. Rum je brujao u meni: novo, ali ne i neprijatno osećanje.
<BR>&nbsp;&nbsp;&nbsp;&nbsp;&nbsp;Seo sam sa svojim drugovima pred nisku pozornicu pokrivenu smolastim crnim slojem boje. Niska, vitka žena dugačke, smeđe kose i staklastog pogleda, za koju neko reče da je vlasnica lokala, izišla je na pozornicu i stala pod svetlost svetiljke. Glas joj je bio dubok i promukao i uopošte nije gledala u publiku.
<BR>&nbsp;&nbsp;&nbsp;&nbsp;&nbsp;Neki su žvakali vlakna, bezukusna, ali sa nagoveštajem slasti i belog luka, i puna blagog stimulativnog sredstva, a drugi su dalje pili rum. Mlada žena-mornar okruglog lica sedela je kraj Šankare držeći u krilu tanjir neke neodređene hrane; polako je jela, sumnjičavo, ali radoznalo gledajući gore.
<BR>&nbsp;&nbsp;&nbsp;&nbsp;&nbsp;"Svi smo proveli život u senci silve", poče žena potpuno jednoličnim glasom. "Svi smo uzorkovani, i silva nas poznaje. Ali možemo li mi upoznati silvu? Postoji neobičnost... čudnovatost. Zone, bogate životom, da li nas se gnušaju? Da li primećuju naše postojanje? Mogu li da zaista vide i misle, ili su slepe kao stena? Ponekad se osećamo kao zarobljeni pod pokrivačima, i plačemo u snu kao deca. Ima tajni koje nikad niko neće pojmiti. Apsurdnih tajni, neobjašnjivih pojava. Koliko vas je čulo priče?"
<BR>&nbsp;&nbsp;&nbsp;&nbsp;&nbsp;Podiglo se nekoliko ruku, pa još, brojnost je ohrabrivala ljude.
<BR>&nbsp;&nbsp;&nbsp;&nbsp;&nbsp;"I ja sam čula priče", nastavi žena, klimajući glavom, tonom poveravanja, a zatim mračno tajanstvenim. "Priče u koje se ne može verovati. Užasne, čudne, ali ne... iznenađujuće. Može li nas išta iznenaditi na ovom, našem odabranom svetu?" U njenim rečima sada se osećao prizvuk umornog gađenja, podigla je obrve, zabacila je dugačku, smeđu kosu.
<BR>&nbsp;&nbsp;&nbsp;&nbsp;&nbsp;Sedeo sam, stežući rukama ivicu svoje stolice. Obuzela me je magla nestvarnosti, izazvana ne rumom nego oporim životinjskim mirisom tela u tesnoj odaji, grubog lizbusa pod mojim prstima, poda posutog osušenim i izdrobljenim suncobran-lišćem da upije prosutu tečnost. Vazduhom je lebdeo lepljivi miris vlakana, sladak i pun belog luka.
<BR>&nbsp;&nbsp;&nbsp;&nbsp;&nbsp;"Kada mi je muž nestao na istočnom Tasmanu, loveći čuda u Bejkerovoj Zoni, pošla sam da ga tražim. Duge nedelje i meseci u brodu, pa potom kroz gustu močvaru, preko visokih planina..."
<BR>&nbsp;&nbsp;&nbsp;&nbsp;&nbsp;"Pređi na stvar", gunđao je bradonja blizu mene, lako se njišući u stolici, usta punih vlakana.
<BR>&nbsp;&nbsp;&nbsp;&nbsp;&nbsp;"I našla sam... nešto."
<BR>&nbsp;&nbsp;&nbsp;&nbsp;&nbsp;"Nešto!" oduševljeno povika pubilika. "Pokaži nam!"
<BR>&nbsp;&nbsp;&nbsp;&nbsp;&nbsp;"Nije zamrznuto", reče žena, naguvši se ka masi, raširenih ruku, pokazujući prstom, uživajući u sopstvenoj melodrami. "Nije strpano u bocu."
<BR>&nbsp;&nbsp;&nbsp;&nbsp;&nbsp;"Nije kao mi", povika neko, i nastupi trenutak opšteg smeha na sopstveni račun, neobično izopačen humor.
<BR>&nbsp;&nbsp;&nbsp;&nbsp;&nbsp;"Nije u boci. Živo je. Živo je i daleko od svoje zemlje, i tako je usamljeno", poče da peva žena.
<BR>&nbsp;&nbsp;&nbsp;&nbsp;&nbsp;"Kao mi", odvrati joj nekoliko glasova. Opet nervozan smeh.
<BR>&nbsp;&nbsp;&nbsp;&nbsp;&nbsp;"Čudno je", reče žena, "zuriti u ono što mu služi kao oči, i pitati se... da li to misli? Da li mu nedostaje dom, hiljadama kilometara daleko? Da li mu nedostaje njegova kraljica, koju niko nikada nije video? Je li bilo okrutno dovesti ga ovamo... Da li sam želela da osvetim svog muža?"
<BR>&nbsp;&nbsp;&nbsp;&nbsp;&nbsp;"Budi okrutna, budi okrutna", povika iz prvog reda neki pijanica, ne sa našeg broda.
<BR>&nbsp;&nbsp;&nbsp;&nbsp;&nbsp;Ovo je san, Lenkov san, pomislih. Odvedi svoj narod daleko od Čička, od ljudi koji više ne liče na ljude, od bogohulnog Puta...
<BR>&nbsp;&nbsp;&nbsp;&nbsp;&nbsp;Rum je sve zamagljivao i izobličavao, i više mi nije bilo prijatno. Spustio sam svoju čašu, polupraznu, i više nisam pio.
<BR>&nbsp;&nbsp;&nbsp;&nbsp;&nbsp;Dva muškarca u keceljama dogurala su na pozornicu veliki sanduk. Između dasaka je curila tečnost i razlivala se, gusta i smeđa, po crnom katranisanom podu, pljuskajući o uzdignutu ivicu, kao brodski sto, pomislih, kao staro vino prosuto po stolu na brodu. Unutar sanduka čuo se uzdah i kuckanje štapova ili granja.
<BR>&nbsp;&nbsp;&nbsp;&nbsp;&nbsp;"Od kakve je koristi svojoj zoni, svojoj kraljici?" zamišljeno upita žena. "Takvo čudovište verovatno nije ni od kakve koristi. Izrod, loše izvedeni san, košmar. Silva spava i trza se u snu. Mi to čujemo, udišemo njen crni dah preko zemlje, preko naših glava, po našoj koži i kosi. Sečemo njeno drveće, skupljamo joj lišće, zagrađujemo njene pomagače i održavaoce... Hoće li jednog dana shvatiti ko smo, hoće li nas omrznuti? Šta će potom učiniti? Možda je ovo proba. Nešto što će na kraju narasti ogromno i napašće... Da pogledamo, možda u svoju budućnost..."
<BR>&nbsp;&nbsp;&nbsp;&nbsp;&nbsp;"UUfff", frknuo je čovek u dnu sobe, odmahnuvši rukom. Ustao je i progurao se do debelih vrata od ksile. Žena ga je sa pozornice gledala tužnim, umornim očima. Prohladni vazduh se ponovo smirio. Žena je pružila ruku ka sanduku, izazivajući publiku prodornim pogledom...
<BR>&nbsp;&nbsp;&nbsp;&nbsp;&nbsp;Petljala je oko zarđalog mesinganog katanca, otvorila prednju stranu sanduka uz bučnu škripu...
<BR>&nbsp;&nbsp;&nbsp;&nbsp;&nbsp;Jedan krupajlija je stao kraj svetiljke za pozornicu i prosuo preko nje obojenu masu. Pozornica je postala zelena, mračna i hladna.
<BR>&nbsp;&nbsp;&nbsp;&nbsp;&nbsp;"Sa severa", zastenja žena, kao da nariče. "Možda je to ubilo mog muža. Želi da ubije mene i ode kući. Čudovište, košmar same kraljice. Pogledajte ga."
<BR>&nbsp;&nbsp;&nbsp;&nbsp;&nbsp;Vrata su se širom otvorila, a unutra su, zarobljene iza gvozdenih rešetki, kavezom unutar sanduka, bile dugačke i tanke crne noge, desetine nogu, sa crvenim zglobovima.
<BR>&nbsp;&nbsp;&nbsp;&nbsp;&nbsp;Žena okruglog lica naže se napred, još više raširivši oči. Publika ućuta. Začu se škripa stolice po podu, potom šuškanje obuće. "Zvezde mi i Daha", reče neki glas.
<BR>&nbsp;&nbsp;&nbsp;&nbsp;&nbsp;"Nada se da nas sve pobije", sanjarski reče žena na pozornici.
<BR>&nbsp;&nbsp;&nbsp;&nbsp;&nbsp;Uključile su se nove sijalice odozgo, oblivši kavez jasnije zelenim i žutim svetlom. Obličje u kavezu se promeškolji i poče da proteže noge. Žena je iz nabora na dugačkoj suknji izvukla veliki ključ na mesinganoj alki, gurnula ga u upadljivi katanac na kavezu unutar sanduka, okrenula ključ i otvorila kavez uz jezivo nepodmazano škripanje. Mornari u prvom redu poguraše stolice unazad, uz silnu lupu, sve dok ih ne zaustaviše pružene ruke i noge ljudi u drugom redu.
<BR>&nbsp;&nbsp;&nbsp;&nbsp;&nbsp;"Šta biste radili da ovakvi slobodno šetaju među nama?" upita žena, predući dalje priču, pretvarajući sebe u moguću žrtvu dok su se noge nagonski pružale preko pozornice ka njoj, šljapkajući po iscureloj smeđoj tečnosti pljosnatim stopalima tupih kandži. Jedan mladi mornar, ne sa 'Obazrivog', pobeže. Šankara pogleda za njim i značajno mi se osmehnu.
<BR>&nbsp;&nbsp;&nbsp;&nbsp;&nbsp;Stvorenje je polako izgmizalo iz kaveza i uspravilo se na nejasnom svetlu, visoko puna tri metra, labavo i rasklimano. Pokušao sam da dobro razaberem oblik: debelo stablo, ili trbuh, tanak gornji deo, polurotirajući diskovi na ramenima, a sa svakog diska su nicali polumlitavi udovi. Nije imalo glavu, samo dugačku stabljiku zakačenu na stablo i izvijenu uvis, a sa nje su visile dve prozirne kugle - možda oči - i polako se obrtale, sa crnim ovalnim zenicama koje su upijale sliku publike. Uzdahnulo je, pri čemu su se grudi opasno raširile, a onda je protrljalo noge. Publika je zastenjala u jedan glas i uzmakla, prevrćući stolice i stolove.
<BR>&nbsp;&nbsp;&nbsp;&nbsp;&nbsp;Scion i žena pogledali su jedno drugo sa naizgled istom ravnodušnošću. "Šta želiš, čudovište?" hladno upita žena.
<BR>&nbsp;&nbsp;&nbsp;&nbsp;&nbsp;Obličje podiže noge kao da priziva.
<BR>&nbsp;&nbsp;&nbsp;&nbsp;&nbsp;"Mene?" upita žena, podigavši glas gotovo do veselosti. "Mene, kao i mog muža?"
<BR>&nbsp;&nbsp;&nbsp;&nbsp;&nbsp;"Dosta!" povika čovek koji je sedeo ispred mene. "Za milost Božju, pa to je samo scion! Dete silve! Mani ga!"
<BR>&nbsp;&nbsp;&nbsp;&nbsp;&nbsp;Žena kao da ga nije čula. Publika je došla ovamo radi grube zabave; ona je bila rešena da im to i pruži. Dugački nabori njene odeće očito su skrivali mnoge stvari. Graciozno je spustila jednu ruku i izvukla mačetu. "Šta će biti?" upita nas. "Osveta... ili oproštaj? Poštovanje ili bes do kraja?"
<BR>&nbsp;&nbsp;&nbsp;&nbsp;&nbsp;I u meni je planuo gnev i jedva sam se obuzdao. Ženino lice bukvalno je blistalo od zadovoljstva. Kao da je bila spremna da iseče stvorenje na komade; Ovo nije gluma, pomislih kroz oblak ruma. No, sa strane se pojaviše ona dvojica krupajlija i zadržaše je; jedan ju je uhvatio za ruku sa mačetom, a obojica su je podigla čitavu, iznenada krutu kao daska, i odnela je. Sporo paukoliko stvorenje, ostavljeno samo na pozornici, uzdahnulo je, podvilo noge i vratilo se u svoj kavez.
<BR>&nbsp;&nbsp;&nbsp;&nbsp;&nbsp;Pomoćnici su se vratili bez žene, podigli i zaključali vrata kaveza, a potom spustili zavesu. Publika je neko vreme ošamućeno sedela: to je sve? Nema svečane muzike, nema objave kraja?
<BR>&nbsp;&nbsp;&nbsp;&nbsp;&nbsp;Gunđajući, izduvani, prošli smo kroz staklena vrata u bar. Ostao sam pozadi, ošamućen i zgađen, skljokan u stolici. Ovo mi se činilo jednako pogešno i izopačeno kao i pokolj u Mesečini.
<BR>&nbsp;&nbsp;&nbsp;&nbsp;&nbsp;Žena oblog lica, Širl ili Širla, spustila je nepojedenu hranu i zastala ispred pozornice i zavese. Nosila je oko glave maramu sa malim, crnim šeširom. U polutami, lice joj je izgledalo detinjasto. "Šta je to?" upitala je.
<BR>&nbsp;&nbsp;&nbsp;&nbsp;&nbsp;"Ništa naročito, samo scion sa zapadnog Tasmana", reče Šankara, prezrivo i sažaljivo. "Ne sa istočnog. Nije iz Bejkera. Verovatno je iz Zone Kandinski. Ali samo nagađam."
<BR>&nbsp;&nbsp;&nbsp;&nbsp;&nbsp;"Hoćemo li videti i takve?" zamišljeno upita žena.
<BR>&nbsp;&nbsp;&nbsp;&nbsp;&nbsp;Šankara se kratko, šuplje nasmeja i pogleda me tamnosmeđim očima. "Šok, a? Mi živimo u najdosadnijoj zoni Lamarkije. Moramo da uvozimo čudovišta."
<BR>&nbsp;&nbsp;&nbsp;&nbsp;&nbsp;"Bilo je divno", reče žena oblog lica, i izgledalo je da to iskreno misli. "Sirota stvar. Šta ona radi?"
<BR>&nbsp;&nbsp;&nbsp;&nbsp;&nbsp;"Đubri, mislim", odgovori on. "Čisti korenje arborida i priprema tlo. Opasna je koliko i cvrčak. Služio sam na trgovačkim brodovima za Tasman i video sam čudnije stvari od nje."
<BR>&nbsp;&nbsp;&nbsp;&nbsp;&nbsp;Prošli smo kroz vrata, kraj malih stolova i prevrnutih stolica. "Ti si Olmi, je li?" upita Šankara.
<BR>&nbsp;&nbsp;&nbsp;&nbsp;&nbsp;"Da", rekoh. Pogledao sam mladu ženu. Za trenutak me je osmotrila, a onda skrenula pogled, kao ptica.
<BR>&nbsp;&nbsp;&nbsp;&nbsp;&nbsp;"Ovo je Širla", reče Šankara.
<BR>&nbsp;&nbsp;&nbsp;&nbsp;&nbsp;"Širla Ap Nam", dodade žena. "Mlađi mornar prve klase." Iščačkala je noktom nešto između zuba i odmahnula glavom dok smo prolazili kroz teška vrata. "Znaš", reče, "kad bi imali nekakav zoološki vrt..."
<BR>&nbsp;&nbsp;&nbsp;&nbsp;&nbsp;"Kapetan ga ima", reče Šankara. "Mali, u teglama."
<BR>&nbsp;&nbsp;&nbsp;&nbsp;&nbsp;"Nisam to mislila", reče Širla. "Kad bismo mogli da odemo i vidimo sve delove, sve scione, ne bismo se ponašali kao proklete budale."
<BR>
<BR>&nbsp;&nbsp;&nbsp;&nbsp;&nbsp;Do ponoći, pod vedrim nebom ispunjenim dvostrukim zvezdanim lukom i jednim malim, jasnim mesecom, posade su se polako vraćale na dokove, niti potpuno pijane niti zadovoljne. Išao sam nekoliko metara iza Šankare, Širle i čitave skupine sa 'Obazrivog'. Širla se stalno osvrtala ka meni, kao da ću je zaskočiti. Kad me je poslednji put pogledala, malo se stresla i namrštila se, kao da joj se nešto ne sviđa. To mi je, ko zna zašto, upotpunilo tugu.
<BR>&nbsp;&nbsp;&nbsp;&nbsp;&nbsp;Dok su zaokretali za ugao ispred mene, iz senke je iskoračio muškarac i podigao ruku. Nagonski sam ga široko zaobišao, ali izgovorio je moje ime. Bio je to disciplinac, Tomas. Nosio je tamnozeleni kaput i malu šivenu kapu sa repom koji mu je padao niz vrat sve do kragne.
<BR>&nbsp;&nbsp;&nbsp;&nbsp;&nbsp;"Nadao sam se da ćeš ostati ovde dovoljno dugo da mi odgovoriš na pitanja. Sad se otiskuješ na more... I to baš na istraživačkom brodu."
<BR>&nbsp;&nbsp;&nbsp;&nbsp;&nbsp;"Je li to sumnjivo?" upitah. Zavukao sam ruke u džepove. "Zanimaju me zone. Oduvek."
<BR>&nbsp;&nbsp;&nbsp;&nbsp;&nbsp;Tomas me pogleda sa strpljivim izrazom lica. "Imao sam dovoljno vremena da obavim provere. Nema krštenice ni za kakvog Olmija Dačetonga. Nema podataka o upisu u školu, niti bilo kakvom obrazovanju. Ako ne dolaziš sa Hsie, ili nekog neregistrovanog društva, ti ne postojiš."
<BR>&nbsp;&nbsp;&nbsp;&nbsp;&nbsp;Osetio sam se nelagodno. Potom sam rešio da rizikujem. "Ser Tomase, niko više nema potpune arhive." Stajao sam kraj njega u mraku, i ćutali smo nekoliko sekundi. On je konačno odvratio pogled. "Ne veurjem da si brionista. To ne bi imalo nikakvog smisla, s obzirom na to kako si se ponašao... i kako smo se sreli. Sklonio bi se u silvu i kasnije pošao putničkim brodom ili sam. Mnogo sam mozgao o tebi. Mislim da ću te ipak ostaviti na miru i pustiti da ideš kuda želiš."
<BR>&nbsp;&nbsp;&nbsp;&nbsp;&nbsp;"Hvala", rekoh.
<BR>&nbsp;&nbsp;&nbsp;&nbsp;&nbsp;"Bila je jedna skupinica ljudi, pre više godina, koja su držala tajnu stražu. Zvali su sebe advenstistima. Čekali su da dođe neko iz Heksamona."
<BR>&nbsp;&nbsp;&nbsp;&nbsp;&nbsp;"Adventisti, zvuči hrišćanski", rekoh.
<BR>&nbsp;&nbsp;&nbsp;&nbsp;&nbsp;"Advent znači dolazak nečega velikog, moćnog. Nema veze sa hrišćanima. Nisu svi javno obznanili svoje poglede. Jedan od njih ukrao je nešto i nestao. Niko ne zna pojedinosti, osim možda samog Lenka. Čuo sam da je i u Mesečini bio jedan adventista. Je li istina?"
<BR>&nbsp;&nbsp;&nbsp;&nbsp;&nbsp;"Ne znam", rekoh.
<BR>&nbsp;&nbsp;&nbsp;&nbsp;&nbsp;"Je li to blesava pomisao?"
<BR>&nbsp;&nbsp;&nbsp;&nbsp;&nbsp;"Zašto nisu odavno došli?" upitah.
<BR>&nbsp;&nbsp;&nbsp;&nbsp;&nbsp;Tomas se osmehnu. "Ni to ne znam. Kažu da smo izbrisali stazu do Lamarkije i da ćemo zauvek ostati ovde, sami."
<BR>&nbsp;&nbsp;&nbsp;&nbsp;&nbsp;"Meni odgovara", rekoh.
<BR>&nbsp;&nbsp;&nbsp;&nbsp;&nbsp;Tomasu se vratio pažljivi izraz lica. "Ako dođu, pokušaće da nas sve vrate u Put. To je opšte mišljenje. Ja nisam tako siguran, sad kad smo toliko dugo ovde, i kad nam je porastao broj. Posedujemo ovaj svet, onoliko koliko čovek može išta da poseduje."
<BR>&nbsp;&nbsp;&nbsp;&nbsp;&nbsp;"Ne posedujemo zone", rekoh, pokušavajući da se vratim u svoju ulogu.
<BR>&nbsp;&nbsp;&nbsp;&nbsp;&nbsp;"Ne", zamišljeno reče Tomas. "Obećaj mi nešto, hoćeš? Jednog dana, ako bude vremena i ako budeš mogao, odgonetni mi nekoliko tajni."
<BR>&nbsp;&nbsp;&nbsp;&nbsp;&nbsp;Odmahnuo sam glavom, nasmešio se i odvratio pogled, kao da kažem Glupa pomisao.
<BR>&nbsp;&nbsp;&nbsp;&nbsp;&nbsp;Tomas je podigao ruke, pljesnuo dlanovima i protrljao ih. "Građansko veće večeras je donelo odluku. Brionisti ili njihovi otpadnici pobili su stanovnike Mesečine. Nadervil će tvrditi da su otpadnici. Veće u Atini neka odluči šta dalje. Nema potrebe za tvojim daljim svedočenjem. Slobodan si da ideš kuda god želiš."
<BR>&nbsp;&nbsp;&nbsp;&nbsp;&nbsp;Kruto mi klimnu glavom i ode ulicom, kraj slabe ulične svetiljke, i nestade u senci.
<BR>&nbsp;&nbsp;&nbsp;&nbsp;&nbsp;Kalkuta je zaista dosadan grad, pomislih dok sam prilazio 'Obazrivom'; bar što se tiče poroka. Divarikati nisu nadareni za razvrat.
<BR>&nbsp;&nbsp;&nbsp;&nbsp;&nbsp;Jedva sam čekao da isplovim.
<BR>&nbsp;&nbsp;&nbsp;&nbsp;&nbsp;Stajao sam kraj gornjeg dela krme, zagledan preko hladnih, crnih voda i kroz noć, poluoblačnu, sa bezdanom između crnih oblaka gusto nabijenim zvezdama. Razmišljao sam o suncu Lamarkije i o pet njenih sestara-planeta o kojima sam kod Redhila našao samo ono što su zabeležili prvi istraživači - neobičan propust useljenika, ili Redhilov.
<BR>&nbsp;&nbsp;&nbsp;&nbsp;&nbsp;Ono što sam mogao da vidim između oblaka, golim okom, bilo je izazovno. Samo nekoliko stepeni istočno od glavnog nebesnika sijala je vrlo blistava, plavičasta tačka okružena sitnijim tačkama u neposrednoj blizini: Pacifika, gasni div sa mnogo satelita koji kao da su se primetno kretali svakog minuta. Visoko iznad zapadnog horizonta blistala je žućkasta tačka za koju sam bio prilično siguran da je druga planeta, verovatno Aurum. Sve unaokolo blistalo je od mnoštva zvezda, uključujući i dvostruki jaram - deo ovdašnje galaksije, slično Mlečnom Putu viđenom sa Zemlje. Rendalovih nekoliko knjiga iz astronomije nazivale su ovu nejasnu dvostruku petlju raznim imenima: Bregovi, Kraken, Tetoni. Očito se astronomi još nisu složili oko konačnog imena. Meni se dopadalo Tetoni. Nadao sam se da ću saznati nešto više pregledom brodskih karata.
<BR>&nbsp;&nbsp;&nbsp;&nbsp;&nbsp;Ostavio sam drugove da spavaju u potpalublju. Vilijem Frenč, navigator, hrkao je u svojoj kabini na krmi. Sadržaj prazne sobe sa kartama, knjige i karte, otvorene ili smotane, osvetljene samo jednom slabom svetiljkom, mnogo su dodale onome što sam morao da znam o trenutnom stanju useljeničkih znanja.
<BR>&nbsp;&nbsp;&nbsp;&nbsp;&nbsp;Nisu postojale potpune niti podrobne karte Lamarkije. Niko nikada nije video planetu iz svemira; sateliti nikada nisu lansirani, i useljenicima je ostalo mnogo da istražuju, uključujući i čitavu poluloptu suprotno od Elizabetine Zemlje, nazvane Divlji Zapad po jednim kartografima, a Daleki Istok po drugima.
<BR>&nbsp;&nbsp;&nbsp;&nbsp;&nbsp;Zvezdane karte bile su prilično precizne, i u odnosu na originale prvih istraživača bilo je dosta poboljšanja. Podaci o efemeridama nalazili su se u nekoliko debelih tomova, dosta dopunjavani Frenčovom rukom, a verovatno su se nalazili i na kapetanovoj tablici. (Nkvanova nije sadržala takve podatke.) Mornari na Lamarkiji umeli su da nađu svoj put i znali su da računaju geografsku širinu i dužinu. Magnetno polje planete moglo se srazmerno lako koristiti: na ovoj polulopti bilo je vrlo malo magnetnih devijacija, i te su bile dobro objašnjene.
<BR>&nbsp;&nbsp;&nbsp;&nbsp;&nbsp;Ipak, svaki mornar na Zemlji u vreme lansiranja Čička - pa čak i na kraju dvadesetog veka - užasnuo bi se od korišćenja tako ograničenih i nepreciznih metoda. Ono malo Lamarkije što je bilo podrobno kartografisano, istražili su zaista hrabri muškarci i žene.
<BR>
<BR>&nbsp;&nbsp;&nbsp;&nbsp;&nbsp;Lenkov prvi Putni Kapetan, Alfons Jidermajer, sa dva jedrenjaka, otisnuo se iz tek osnovane Kalkute pet godina po dolasku useljenika. Njegovo dvogodišnje putovanje vodilo ga je duž Samnerove Obale, nazvane po njegovom prvom oficiru, do severoistočnog kraja Elizabetine Zemlje, a potom na jug, gde su otkrili divlja vulkanska ostrva Agni na četiri stotine milja od istočne obale kontinenta. (Ta ostrva na kasnijim kartama ne postoje. Neki istoričari pominju ogromne eksplozije koje su se čule pre petnaest godina, i oblake pepela koji su pokrili jugoistočnu Elizabetinu Zemlju, Darvinovo more, pa čak i Hsiu. Ogromni talasi zahvatili su istočnu obalu Čeng Ho i Džakartu, nanevši priličnu štetu ljudskim naseljima, a trgovački brodovi i potonji istraživači više nisu videli ostrva. Na kartama 'Obazrivog' u toj oblasti bile su ucrtane tačkice i znakovi pitanja.)
<BR>&nbsp;&nbsp;&nbsp;&nbsp;&nbsp;Posle tih ostrva, Jidermajerovi brodovi poneseni su na jug-jugoistok, ka južnim krajevima Elizabetine Zemlje. Jidermajer i njegovi istraživači kartografisali su vidljive granice onoga što je kasnije nazvano zona pet i šest, Petenova i Magelanova. Oplovili su Magelanov Rt, isturen iz glavnine Elizabetinog kopna kao ogromni očnjak u gornjoj vilici sabljozubog tigra, i našli Kupova ostrva. Ovde je oluja potopila jedan brod, a drugi je - sa Jidermajerom i dve trećine ukupne posade - nastavio ka jugu. Našli su dve dugačke kopnene trake, nazvali ih Alisija prema mornaru koja ih je prva primetila, a potom su bili naprosto oduvani na zapad, ka okolini južnog polarnog kontinenta, La Peruzove Zemlje, koju su videli samo kao daleku plavu obalu sa ogromnim planinama i glečerima u pozadini.
<BR>&nbsp;&nbsp;&nbsp;&nbsp;&nbsp;Tu su se sudarili sa divljim zapadnim vetrovima koje su nazvali Ledeni Noževi. Oduvali su ih na istok, duž La Peruzove Zemlje, po hladnom, olujnom dnu sveta. To je okončalo Jidermajerove planove o putu oko Lamarkije. Iscrpljen, uspeo je da se otrgne od Ledenih Noževa, da popravi brod na Južnoj Alisiji i da zaplovi ka severu, čvrsto se opirući sezonskom severnom vetru. Njihovo poslednje otkriće, sasvim slučajno, bilo je Martino ostrvo, sa jalovim okolnim morem i plodnim i raznovrsnim usamljenim ekosom. Otuda su krenuli na jugozapad i usidrili se u Džakarti.
<BR>&nbsp;&nbsp;&nbsp;&nbsp;&nbsp;Jidermajer je strašno rizikovao. Niko nije znao da li u bilo kojoj zoni izvan Tasmana i Elizabetine Zemlje postoje jestivi scioni. Zapravo, niko nije bio sasvim siguran ni da li osnovna biologija ova dva kontinenta uopšte liči na ostale teritorije. Jidermajerov glavni istraživač, Kia Raj Lenk - sestra Haime Kar Lenka - verovala je da će na celoj Lamarkiji nalaziti samo ekose. Ostali se nisu slagali.
<BR>&nbsp;&nbsp;&nbsp;&nbsp;&nbsp;No, ona je bila u pravu - nisu otkrili nijedan drugi oblik života. Kuda god su pošli, nisu nailazili na scione željne da pojedu njih - ali bilo je dovoljno jestivih oblika da se posada održi. Putovanje je ipak bilo užasno - neodgovarajuća ravnoteža ishrane i imune reakcije posejale su haos među posadom.
<BR>&nbsp;&nbsp;&nbsp;&nbsp;&nbsp;Na kraju su, umesto sa dva broda i dvesta pet članova posade, u Džakartu stigli sa jednim brodom i šezdeset petoro muškaraca i žena. Potonuli brod povukao je sa sobom mnogo ljudi, uključujući i Kiu Raj Lenk, njenog muža i dvojicu sinova.
<BR>&nbsp;&nbsp;&nbsp;&nbsp;&nbsp;Sposobni Lenk izgubio je zanimanje za istraživanja. Nikada se nije sasvim oporavio od sestrine smrti. Otišao je iz Džakarte i otplovio na sever ka manjem kontinentu, Tasmanu, koga su tri godine pre toga otkrili trgovački brodovi. Tu je osnovao ono što je sada bilo drugi grad po veličini na Lamarkiji, Atinu. Od tada se nije vratio ni u Džakartu ni u Kalkutu. To je Elizabetinoj Zemlji omogućilo neku vrstu nesigurne nezavisnosti.
<BR>&nbsp;&nbsp;&nbsp;&nbsp;&nbsp;Ubrzo potom su Hogland i njena klika otplovili u Hsiu i osnovali Godvin, kasnije Nadervil.
<BR>
<BR>&nbsp;&nbsp;&nbsp;&nbsp;&nbsp;Jidermajerov primer sledio je samo jedan pohod - vodili su ga Dasin Raj Bejker i Lucije Šulago. Dvadeset pet godina po Prelasku, isplovili su iz Džakarte, preko Darvinovog mora u Hsiu, a potom niz Kukove Brzake i kraj Kukovih ostrva, između Efraine Zemlje i Hsie. Zaobišli su Efrainu Zemlju, vratili se u Darvinovo more i jedrili ka severu do Martinog ostrva, na koje su naišli sasvim slučajno. Potom su ponovo krenuli na jug, i jedan brod se vratio, noseći sve podatke stečene tokom pohoda. Na drugoj strani Hsie, u okeanu gotovo potpuno nepoznatom, u potrazi za dva mala kontinenta koja su navodno videli trgovački brodovi što su ih vetrovi skrenuli sa rute - Bazilikom i Nihonom - Bejker i Šulago i drugi brod su nestali, pošto su poslali slabu radio-poruku da je sve u redu.
<BR>&nbsp;&nbsp;&nbsp;&nbsp;&nbsp;Na istočnom delu neba već se naziralo svitanje, tanka ružičasta linija velikim delom zaklonjena niskim, šumovitim bregovima istočno od Kalkute. Veliko, četvoronogo katedralno drveće u silvi stajalo je pod jutarnjim svetlom kao straža, sa paperjastim izdancima ispod krošnje koji su se blago njihali na povremenim naletima povetarca što još nije dopro do luke. Ružičasti horizont zakratko je postao crven, potom bledoljubičast; zvezde su izbledele, i čitavo nebo počelo je da se ispunjava sivim i svetloplavim zracima.
<BR>&nbsp;&nbsp;&nbsp;&nbsp;&nbsp;Protegao sam se i raširio ruke da se razmrdam, a potom sam počeo da trčim palubom radi zagrevanja, pridruživši se navigatoru Frenču i još troma iz posade.
<BR>&nbsp;&nbsp;&nbsp;&nbsp;&nbsp;Sunce se već popelo nad kopnom kad je mesingano zvono označilo buđenje.
<BR>&nbsp;&nbsp;&nbsp;&nbsp;&nbsp;Pridružio sam se ostatku posade u menzi. Kuvar, Leo Frej, smireni muškarac od četrdesetak godina, mršav u telu, ali sa izraženim stomakom i punačkim licem, i kuvarev mračni i neraspoloženi pomoćnik, koga su svi zvali naprosto Dodaj, sipali su nam u činije od ksile standardnu klopu i dodavali svakom po debeli komad rečnog celera. Oficiri su čekali u redu zajedno sa nama i jeli su istu hranu, ali za posebnim stolom, u oficirskoj menzi iza uzanih vrata. Ostatak posade - uključujući i navigatora, inženjera, majstora za jedra i ostale zanatlije - sedeo je za grubim stolovima u glavnoj menzi, bez nekog posebnog reda. Posada je jutarnje poslove obavljala u potpunoj tišini, ako se ne računa poneko polupospano stenjanje.
<BR>&nbsp;&nbsp;&nbsp;&nbsp;&nbsp;Kada je doručak završen, za manje od deset minuta, posada je opet stala u red kako bi ubacili činije u lonac ključale, penušave vode ispred kuhinje. Posle nekoliko minuta posvećenih ličnoj higijeni (ovo je bio čist brod, sa čistom posadom, i bilo mi je drago zbog toga), svi su se skupili na gornjoj palubi da saslušaju kapetanov govor na početku puta.
<BR>&nbsp;&nbsp;&nbsp;&nbsp;&nbsp;Kapetan Kajzer-Bah stajao je na krmenoj palubi, gledajući blistavim očima okupljenu posadu. Prišao je ogradi, samouvereno se smešeći, i uhvatio se za dobro uglačanu ksilu. "Danas počinjemo svoje putovanje ka krajnostima ovog sveta, i ka razumevanju njegovog života. Klanjamo se, svi odreda, Jidermajeru, Bejkeru i Šulagu, ali nećemo ponavljati njihove greške. Imamo i dodatne godine pomorskog iskustva, bolji brod i, siguran sam, bolju posadu." Raširio je noge, premeštajući se sa jedne na drugu, sklopio dlanove i pognuo glavu. I posada je učinila tako. "Verujemo u linije koje su ucrtale Zvezda i Sudbina, da su svi naši svetovi upredeni u jedno uže, da je svaka nit muškarac ili žena, i da svi zajedno vučemo u slavu dobro proživljenog života. U ime Zvezde, Sudbine i Daha, prosvetljeni Logosom, podstaknuti primerom Dobrog Čoveka, nećemo zakazati u našim dužnostima, ni u divljim morima ni pod plamenim planinama." Produžio je jedva čujnim glasom. "Ni kad se naš rod okrene protiv nas." Kratko slegnuvši ramenima i žustro trljajući bradu, okrenuo se ka Rendalu. "Podesite sve tablice na brodsko vreme. Polazimo za petnaest minuta."
<BR>&nbsp;&nbsp;&nbsp;&nbsp;&nbsp;Povremeni naleti povetarca konačno su stigli u luku ojačani, ujedinjeni u stalni zapadni vetar brzine pet do sedam čvorova. Daljina i brzina su se na moru, isto kao i na Zemlji, merili nautičkim miljama i čvorovima, ili nautičkim miljama na sat. Za Lamarkiju, sa prečnikom od 5931 kilometra, nautička milja iznosila je oko 1725 metara.
<BR>&nbsp;&nbsp;&nbsp;&nbsp;&nbsp;Popeo sam se u vrze prednjeg i glavnog drveta sa najmlađim novajlijama - onima koji su proveli mesec ili manje na brodu, bilo ih je ukupno šest - i dvoje mlađih mornara prve klase. Moja četvoročlana skupina dobila je prednje jedro. Ostali su širili glavno jedro i glavni dolevrh. Potom smo podesili gorevrh i donje nadgalante, a zatim nas je troje - uključujući i mene - sišlo na palubu i pošlo napred da povijemo i podignemo spoljašnju i unutrašnju tibu. Sa vetrom preko sredine - pod pravim uglom na brod - kapetan i prvi oficir slali su nas bez razmišljanja tamo i ovamo, da povučemo ovaj ili onaj podigač, i brod je počeo da se pokreće, odvajajući se od doka u nizu cik-cak pokreta.
<BR>&nbsp;&nbsp;&nbsp;&nbsp;&nbsp;Na doku su žene, deca, porodice i prijatelji - prilična masa od oko dvesta odoba - počeli da mašu rukama, šeširima ili maramicama, opet smireno i dostojanstveno, sa tek ponekim uzvikom. Ma koliko svečana bila prilika, ma koliko ogroman bio značaj pohoda, građani Kalkute nisu pokazivali osećanja.
<BR>&nbsp;&nbsp;&nbsp;&nbsp;&nbsp;Setio sam se venčanja i sahrana na Čičku, među ortodoksnim Naderitima - sa mnogo osećanja u svakim grudima; ali svetu se pokazuje samo smireno, odlučno lice. Oduvek sam se nelagodno osećao zbog tog savladavanja. Kao mladić, pun snova o slavi i izazovima, uvek sam želeo topliji oproštaj od porodice i prijatelja.
<BR>&nbsp;&nbsp;&nbsp;&nbsp;&nbsp;'Obazrivi' je klizio glatko kao u snu prema sredini reke. Posada i na levoj i na desnoj palubi imala je pune ruke posla. Kapetan je stajao na pramcu sa jednom nogom na kosniku, razgledajući svaki metar vode pred nama.
<BR>&nbsp;&nbsp;&nbsp;&nbsp;&nbsp;Pentrao sam se po konopima, bolnih mišića, da podesim izgužvano jedro. Za trenutak sam bacio pogled preko reke i silve, bolnih ruku, a tabani i prsti boleli su me kao da su slomljeni. Potom sam se brzo vratio dole; na palubi, ošamućen od visine, vukao sam podigače sa svojom ekipom da bih podigao krstak na zadnjaku i osigurao ga na potrebnoj visini. Potom smo se svi ponovo pentrali.
<BR>&nbsp;&nbsp;&nbsp;&nbsp;&nbsp;Voda se u delti širila nadaleko, zapljuskujući desetine crnih peščanih ostrva. Obale su svetlucale kao dijamanti na baršunu pod mlazevima svetlosti koja se probijala kroz guste oblake. Izbegavanje tamnijih plićaka i spletova rečnih puzavica zahtevalo je precizno manevrisanje.
<BR>&nbsp;&nbsp;&nbsp;&nbsp;&nbsp;Posle jednog sata ugledali smo linije talasa na gustim spletovima puzavica, otvoreni kanal dubok četrdeset metara, a širok stotinu, a iza toga, sivoplavo i konačno tamnosivo, Darvinovo more.
<BR>&nbsp;&nbsp;&nbsp;&nbsp;&nbsp;Dok smo prolazili kroz bočatnu, pa potom okeansku vodu, vazduh je zadobio oštar miris. Kapetan Kajzer-Bah ostao je na pramcu, oštrog nosa uperenog ka zapadu. Povetarac je ojačao na dvanaest čvorova, i kretali smo se vrlo brzo. "Skratite jedra, ser Rendale", naredi kapetan. "Podignite glavne kurseve za dva stepena, prednje nadgalante dva stepena, i hajde da za sada oslobodimo i sklonimo vetrenjače. Upravite brod na istok-severoistok dok ne prođemo Štapove. Potom na istok."
<BR>&nbsp;&nbsp;&nbsp;&nbsp;&nbsp;Viseći u konopima, pomažući petočlanoj skupini da podiže i vezuje krajeve gornjeg nadgalanta na prednjem drvetu, osetio sam dodir nove vrste vetra i vazduha, i koža me je zasvrbela. Smeša minerala u ovim vodama nije bila ista kao u morima Zemlje, nije ličila na moju krv; manje natrijumove soli, više kalijuma, više rastvorenih silikata, ugljen-dioksida i kiseonika. Pa ipak, uprkos stalnom šištanju mehurića kiseonilka u vodi, kao u sodi, ovo je svakako bio okean.
<BR>&nbsp;&nbsp;&nbsp;&nbsp;&nbsp;Kasnije, kad je vetar još ojačao, kapetan je naredio: "Spustite sva jedra sem glavnih i dolevrha. Kad se nađemo na otvorenom moru, ići ćemo maksimalnom brzinom i držaćemo se podalje od obale."
<BR>&nbsp;&nbsp;&nbsp;&nbsp;&nbsp;"Da, ser", odvrati Rendal i ponovo pozva novajlije.
<BR>
<BR>&nbsp;&nbsp;&nbsp;&nbsp;&nbsp;Dvadeset milja i dva i po sata od delte, nestalo je pene kiseoničnih mehurića. Oko kontinenata Lamarkije, i na mnogim velikim površinama širom okeana, mikroskopski scioni iz morskih ekosa razlagali su vodu na vodonik i kiseonik. Redukujući metabolizam odabran je i ovde u vrlo ranoj fazi razvoja života, baš kao i na Zemlji - ali putevi i procesi ipak su bili potpuno drugačiji.
<BR>&nbsp;&nbsp;&nbsp;&nbsp;&nbsp;Pred nama, raširene tačno preko linije kursa kao debeli uspravni prsti, nalazile su se pet visokih, prljavosmeđih kula pobodenih u more, svaka je bila visoka preko sto metara. Velika purpurna i crvena 'jedra' širila su se sa vrhova kula, očito tkivo za upijanje svetlosti, površine možda i čitav hektar. Sa mesta gde sam uhvatio nekoliko trenutaka odmora na vrhu, video sam da su kule prošarane tunelima visine čoveka.
<BR>&nbsp;&nbsp;&nbsp;&nbsp;&nbsp;"Štapovi. Banjanove palice za šetnju", reče Šankara, držeći se jarbola. "Iz zone pet. Kapetan će ih dodirnuti za sreću, a onda idemo na istok."
<BR>&nbsp;&nbsp;&nbsp;&nbsp;&nbsp;Brod je prošao između dva najjužnija diva. Gledali smo talase kako narastaju i razbijaju se o njihove ogromne osnove, pljuskajući i udarajući o crvolike tunele. Mehurasta crna obličja, veličine kravlje glave, virila su iz nekih užih tunela, pokazujući po tri niza očiju koje su blistale na kasnom popodnevnom suncu što se probijalo kroz sve deblji sloj oblaka. Šankara je imao nešto da kaže i o njima. "Sirene", povika kroz lepet jedara i hujanje vetra, dok smo visili sa konopa, vezujući držače jedra. "Stalno gledaju, sve. Gledaju naše brodove kako dolaze i odlaze. Uhode za svoju zonu. Njihovo telo..."
<BR>&nbsp;&nbsp;&nbsp;&nbsp;&nbsp;Zadržao sam dah od naglog naleta vetra koji je pevao kroz upirače i obrnuo jedra, gotovo nas oborivši sa konopaca.
<BR>&nbsp;&nbsp;&nbsp;&nbsp;&nbsp;"Vijugaju čitavom unutrašnjošću, kao crvi", nastavi on. "Tako su mi rekli. Nikad nisam istraživao rupe."
<BR>&nbsp;&nbsp;&nbsp;&nbsp;&nbsp;"Misliš da su inteligentne?" povikah.
<BR>&nbsp;&nbsp;&nbsp;&nbsp;&nbsp;"Ma kakvi!" reče Šankara. "Samo gledaju. Ko zna šta vide?"
<BR>&nbsp;&nbsp;&nbsp;&nbsp;&nbsp;"Radite, nema labavo!" vikao je sa palube prvi oficir.
<BR>
<BR>&nbsp;&nbsp;&nbsp;&nbsp;&nbsp;Stotinu milja od Kalkute ponovo se javio zapadni vetar, duvajući petnaest, pa potom dvadeset čvorova, goneći moćno more ispod noćnog neba pokrivenog slojem crnih oblaka. Spremili smo se za stalni vetar. Večera je za petu smenu bila hladna - Leo Frej je odlučio da ne rizikuje paljenjem kuhinjske vatre na takvom vetru, i da ne troši akumulatore ringlama. Sišao sam u menzu sa još sedmoro iz ekipe na kraju smene, i seli smo da ukrućenim prstima jedemo kašu i voće, a glave su nam padale od potpune iscrljenosti. Pošto su vetrenjače bile sklopljene, a brod na rezervnim akumulatorima, električne sijalice gorele su slabo i naizmenično, prvo tri sa jedne strane, pa tri sa druge, kao da menjaju smene. Bacale su dugačke smeđe senke oko nas dok smo pokušavali da jedemo.
<BR>&nbsp;&nbsp;&nbsp;&nbsp;&nbsp;Pošto su jedra valjano učvršćena, objavljena je straža za oluju, a ostatak posade povukao se da i sami večeraju.
<BR>&nbsp;&nbsp;&nbsp;&nbsp;&nbsp;Rendal je stao na podijum ispred stolova i zazvonio malim zvonom. Podigle su se teške glave, vilice su hipnotisano žvakale, a Rendal je objavio da će kapetan održati kratko predavanje. Na podijum se popeo kapetan, držeći se obema rukama za ogradu dok se brod valjao po talasima.
<BR>&nbsp;&nbsp;&nbsp;&nbsp;&nbsp;"Svako veče", počeo je, "nameravam da produbljujem naše obrazovanje o ciljevima ovog pohoda, da govorim o prirodi ekosa, o njihovim dobrim strana i o eventualnim opasnostima..."
<BR>&nbsp;&nbsp;&nbsp;&nbsp;&nbsp;Mnogi noviji članovi posade - uključujući i mene - nisu se još navikli na more, pogotovo ne na njegov miris. Trebalo je vremena da se čovek navikne na kombinaciju kretanja broda i okrepljujućeg, ali u početku i uznemirujućeg mirisa morske pene na Lamarkiji. Jedan po jedan, stomaka punih hladnog testa kome se nije tu ostajalo, mornari-novajlije molili su kapetana za izvinjenje i izlazili, raspoređujući se duž ograde na palubi. Izbrojao sam šest dezertera dok se brod propinjao i valjao. Ni moj stomak nije mirovao dok je more postajalo sve nemirnije. Vazduh je počeo da se neobično oseća, kao bajata pomorandža.
<BR>&nbsp;&nbsp;&nbsp;&nbsp;&nbsp;"Da", reče kapetan, gledajući kako mu se publika smanjuje. "Da", reče ponovo, a onda odustade, odlažući govore za jutro.
<BR>&nbsp;&nbsp;&nbsp;&nbsp;&nbsp;"On je zaista dobar kapetan", reče Algis Bas Šimčisko. "Najbolji na Lamarkiji, kladim se. Pravi pomorac."
<BR>&nbsp;&nbsp;&nbsp;&nbsp;&nbsp;Mista Iber pošao je po drugu porciju testa i doneo je za sto, sijajući kao da je osvojio nagradu. "On je veoma dobar kapetan", složio se dok je gladno gutao testo. "Samo je oduševljen, a ko tu može da mu zameri?"
<BR>&nbsp;&nbsp;&nbsp;&nbsp;&nbsp;Gledao sam ga kako jede i osećao da mi se utroba grči.
<BR>&nbsp;&nbsp;&nbsp;&nbsp;&nbsp;"Oooo", reče Šimčisko. "Izgubili smo nekolicinu večeras, a, Mista?"
<BR>&nbsp;&nbsp;&nbsp;&nbsp;&nbsp;"Malo", reče Iber. "Manje nego što sam očekivao."
<BR>&nbsp;&nbsp;&nbsp;&nbsp;&nbsp;"Biće im dobro već sutra. To je more", objasni Šimčisko. "Ponekad čak i dobar mornar, ako provede duže vreme na kopnu, oseti posledice mirisa mora, debelog penušavog mora."
<BR>&nbsp;&nbsp;&nbsp;&nbsp;&nbsp;"Ti si dobro?" upita me Iber.
<BR>&nbsp;&nbsp;&nbsp;&nbsp;&nbsp;"Nikad bolje", rekoh. Nisam hteo da iziđem napolje.
<BR>&nbsp;&nbsp;&nbsp;&nbsp;&nbsp;Nekada sam imao u telu opremu koja je mogla da savlada gotovo svaku situaciju, svaku mučninu, svaku nelagodnost. Sada sam bukvalno ostao sam, sa golim i prirodnim telom koje mi je bilo nepoznato kao da je tuđe, kao da pripada potpunom strancu.
<BR>
<BR>&nbsp;&nbsp;&nbsp;&nbsp;&nbsp;Dani su odmicali, za mene potpuno novi. Vreme je dobilo novi oblik. Brod je postao svet za sebe; bilo mi je teško da zamislim išta drugo, pogotovo za vreme smene, kada je za jednim zadatkom sledio drugi u vrtoglavom redosledu. Stalan, iscrpljujući rad, danju i noću, veranje po konopima i grčevito držanje za jedra tokom oluja i na nemirnom moru, gledanje zapenušanih talasa visokih koliko kursevi sa obe strane... vreme bonace, kada je 'Obazrivi' nepokretno plutao ili polako klizio napred, gonjen jednom vetrenjačom priključenom na rezervni akumulator. Gore u jedra, na vrhove ili u konope, savijati i odmotavati, postavljati metle da se omogući plovidba uz vetar, širenje novih jedara kad bi stara trebalo popraviti, okretanje vitla dizalice kada bi električni motori zakazali (što je najčešće bio slučaj).
<BR>&nbsp;&nbsp;&nbsp;&nbsp;&nbsp;Podmazivanje drveća; najniže i najdeblje sastojalo se od tri noge katedralnog drveta, obmotane debelim gvozdenim prstenovima; izvlačenje debelih vlakna iz velikih kaca i uplitanje u užad; zatezanje konopa opuštenih od upotrebe. Ribanje talasastih šara ksile na palubi kamenom plovučcem, udisanje blagog mirisa deteline i belog luka; svakodnevno pranje svih površina na palubi...
<BR>&nbsp;&nbsp;&nbsp;&nbsp;&nbsp;Tek kad bih se izvrnuo na ležaj, izgubljen u gotovo duhovnom stanju fizičke izmoždenosti, pomislio bih na nekadašnji život, na ogromne komore unutar asteroida i na beskonačnost Puta kao u snu. Ništa mi se nije činilo stvarno. Pa ipak, osećao sam da se nisam ukorenio na Lamarkiji. Činilo mi se da svi oko mene - mudri, stari Šankara, opušteni Iber, klovnovi Kisbeg i Ridjel, cinični, ali inteligentni Šimčisko, Širla sa svojim okruglim licem - mogu samo da me pogledaju i shvate da nisam stvaran.
<BR>&nbsp;&nbsp;&nbsp;&nbsp;&nbsp;Samo čulne pojedinosti, minut za minutom, davali su mi čvrstinu koju sećanje nije moglo da podrije; okrepljujući miris naelektrisanog vazduha dok jedrimo ivicom buduće oluje; visoki kumulusi koji narastaju u ogromne nakovnje nad ravnim, peščanim prerijama i propalim brežuljcima Samnerove Obale, purpur i plavetnilo jasnih zalazaka sunca iznad krme.
<BR>&nbsp;&nbsp;&nbsp;&nbsp;&nbsp;Od stalnog struganja o konopce i žice, od pritiska vitla, od pletenja užadi, šake su mi se pretvorile u masu posekotina, ogrebotina i modrica, sve dok nisu počele da liče na krvave kandže; ono što bi se na Čičku zacelilo za koji minut, ovde je zarastalo danima. Ipak su mi šake postepeno ogrubele, i više se nisam trzao od pokreta koji bi mi, neiskusnom, još pre nekoliko dana naneli bol. Saginjao sam se, hvatao, visio, vukao, premeštao, učio kada da stenjem, a kada da psujem.
<BR>&nbsp;&nbsp;&nbsp;&nbsp;&nbsp;Sunce je uglavnom blistalo i dobio sam boju blede čokolade. Koža na rukama mi se perutala i gulila, pa sam sledio primer iskusnih mornara i namazao obraze i ruke gustim, tečnim lizbusovim sokom zagrabljenim iz keramičkih ćupova. Da bih smanjio sunčev sjaj, premazao sam donje kapke crnim ružom - finim prahom koji je padao sa svih drvenastih sciona u silvi na Liz. Kosa mi se pretvorila u kruti žbun, jer između povremenih pranja čistom vodom stalno je bila natopljena slanom morskom penom.
<BR>&nbsp;&nbsp;&nbsp;&nbsp;&nbsp;Iber mi je jednom dao džepno ogledalo. Nisam prepoznao samog sebe: bele oči podcrtane crnim, tamna koža, čupava kosa. Gusar.
<BR>
<BR>&nbsp;&nbsp;&nbsp;&nbsp;&nbsp;Otkako sam dobio svoj ležaj, jedva da sam razgovarao sa Rendalom.
<BR>&nbsp;&nbsp;&nbsp;&nbsp;&nbsp;Posle večere, kad bi vreme dozvoljavalo, kapetan nam je pričao o Jidermajeru, Bejkeru i Šulagu, i kako su posetili Martino ostrvo. Martino ostrvo veoma se razlikovalo od Elizabetine Zemlje. Vulkansko, izolovano od svakog drugog kopna hiljadama milja okeana, bujni ekos usred jalovog mora, to je bilo savršeno mesto za nauku kapetana Kajzer-Baha. O većini ostrva uglavnom se malo znalo, a od dolaska Bejkera i Šulaga prošlo je već deset godina. Sada je vrlo malo brodova plovilo između Hsie i Elizabete ili Tasmana; posle Bejkera i Šulaga niko više nije prošao ovuda.
<BR>&nbsp;&nbsp;&nbsp;&nbsp;&nbsp;"Mi se bavimo osnovnom naukom", razlagao je kapetan, stojeći pred tablom za predavanja, podižući i kačeći na nju listove sa crtežima Šulagovih umetnika, kopijama fotografija Bejkerove kamere.
<BR>&nbsp;&nbsp;&nbsp;&nbsp;&nbsp;Gledao sam fotografije Martinih sciona, i Šulagove crteže, sa rastućom nevericom. Zmije bez usta, drveće koje svakih nekoliko dana vadi korenje i gamiže preko neravnog terena kao ogromni puževi; čitave silve koje se sele sa kraja na kraj ostrva za nekoliko dana. Teško oklopljeni čuvari koji se kotrljaju na desetinama čvrstih krečnjačkih točkova pokretanih žustrim, sićušnim trepljama, u traganju za uljezima po obali, 'njuškajući' ljude, ali ne obraćajući mnogo pažnje na njih...
<BR>&nbsp;&nbsp;&nbsp;&nbsp;&nbsp;Ko bi mogao da pojmi toliku raznovrsnost? Kapetan je ponekad iznosio svoje zamisli o organizaciji ekosa, o hijerarhiji, ali nije želeo da podrobno objašnjava. "Sve je nesigurno", rekao je na kraju jednog predavanja, odgovarajući na pitanja istraživača i posade. "Znamo neke stvari... ali ni izbliza dovoljno." A iza svega toga počivala je nedokazana teorija o središnjim kraljicama ili majkama semena, možda stvorena iz ljudske potrebe za odgovorima pre nego na osnovu stvarnosti.
<BR>&nbsp;&nbsp;&nbsp;&nbsp;&nbsp;Posle nekoliko dana potpuno sam se opustio i dozvolio sebi da se sasvim uklopim u posadu. Brzo sam naučio da poštujem gotovo svakoga na brodu, kao i sam brod, koji sam u početku potcenio. Na moru je pravio malo problema, koliko i bilo koji drugi brod načinjen od neodgovarajućih i primitivnih materijala. Samo Šatro, istraživač, i dalje nije ostavljao nikakav utisak na mene. Krupan, sa velikim, ali mlitavim mišićima, niži od mene, sa dečačkim licem na velikoj glavi, bio je podložan brigama i oduševljavanju, sumnjama i poverenju, sve podjednako. Retko je razgovarao sa mnom, ali nikada nisam znao kako će se ponašati - sumnjičavo, ili će reći nešto vedro i veselo. Ionako nikada nije rekao ništa bitno. Redovno bi kazao ono što je očigledno, a onda bi mu zbog toga bilo neprijatno.
<BR>&nbsp;&nbsp;&nbsp;&nbsp;&nbsp;Nisam mogao da procenim kakve su mu naučne sposobnosti.
<BR>&nbsp;&nbsp;&nbsp;&nbsp;&nbsp;Dok smo bili na moru, posada je poštovala pravila prvog oficira u vezi sa seksom, ali bilo je flertovanja u velikoj količini, i počeli su da se formiraju parovi na način koji bi možda mogao da uključuje i seks. Muškarci su preuzimali ženske poslove, a žene su ih negovale: šišale su ih i vidale im manje rane. Neki muškarci su bukvalno krili povrede i uboje od Šatra, koji je važio za brodskog lekara, i radije ih nasamo prepuštali prijateljicama u četiri oka. Brzo sam shvatio da su mnoge žene donele na brod naročite pakete lekova, slatkiša i usoljenih grickalica i to su delile sa muškarcima koji su im se dopadali.
<BR>&nbsp;&nbsp;&nbsp;&nbsp;&nbsp;Širla Ap Nam, mornar prve klase sa okruglim licem, većinu svoje pažnje čuvala je za mene, i bilo bi nepristojno, čak i prostački, da je odbijem. Vremenom sam odlučio da se i tu opustim. Bio sam mlad, a moje telo je kontrolisalo sopstvene reakcije bez uplitanja implanta. Protok vremena dopunjavao je tok mojih hormona, i shvatio sam, nemalo iznenađen, da je druženje telesna funkcija, regulisana dubokim nagonima.
<BR>&nbsp;&nbsp;&nbsp;&nbsp;&nbsp;Većina nas na Čičku - a među Gešelima gotovo svi - ugradila je toliko slojeva svesne kontrole i prepravki da je izgledalo, iz ove nove perspektive, da smo možda izgubili svoju pravu, životinjsku prirodu. I to je bilo najvažnije. Podigli smo se iznad svojih nagona i iznad grubog mlina istorije; dali smo ljudskom društvu novi, mirniji izgled.
<BR>&nbsp;&nbsp;&nbsp;&nbsp;&nbsp;Useljenici su imali i najbolje i najgore strane nepromenjene ljudske prirode.
<BR>&nbsp;&nbsp;&nbsp;&nbsp;&nbsp;Širla mi je isprva bila privlačna, ali ne previše. Uskoro sam mogao zadobiti pažnju još jedne ili dve žene, ali nisam ih ohrabrivao. Širla je bila prijatna i umela je zanimljivo da razgovara. Činilo mi se da ne uzima previše ozbiljno naš flert, pa smo izbegavali tirade upozorenja Talije Raj Diem, koja je smatrala za svoju dužnost da pazi kako mlađe žene ne bi bile povređene, kao što je ona očito nekada bila, brodskim vezama, makar ove i ne bile ozbiljne. Uostalom, brod je bio dovoljno mali (a prvi oficir dovoljno na oprezu), tako da je bilo gotovo nemoguće da se neko izdvoji nasamo.
<BR>&nbsp;&nbsp;&nbsp;&nbsp;&nbsp;Rendal i prvi oficir često su prepuštali muško-ženske disciplinske probleme Taliji Raj Diem. Delom i zbog njene prilježnosti, prvi oficir nije nikada ostvario poluglasne pretnje kako će zatvoriti suviše upadljive parove u odvojene ćelije na dnu broda.
<BR>&nbsp;&nbsp;&nbsp;&nbsp;&nbsp;Na moje iznenađenje, Raj Diem lično je preuzela Kisbega i Ridjela. Soterio je rado prepustio dvoje problematične dece njoj na milost i nemilost. Raj Diem, Sonja Čung, Seima Ap Monaš i ostale žene-mornari prve klase dale su posadi konačnu društvenu strukturu - nalik na proširenu porodicu, sa Raj Diem kao zamenom za majku, i Šankarom i Majsnerom kao zamenom za očeve. Kapetan je postao gospodar, kombinacija boga i profesora, i više puta sam čuo kako Raj Diem preti Kisbegu saslušanjem na drvetu - to jest, da će biti pozvan kod Kajzer-Baha zbog skorašnjih prekršaja. Kisbeg bi se uvek na to smirio.
<BR>
<BR>&nbsp;&nbsp;&nbsp;&nbsp;&nbsp;Putovali smo već tri dana po oštrom zapadnjaku, a onda smo skrenuli na jug-jugoistok, približivši se na milju istočnom delu Samnerove Obale, mada smo i dalje jedrili dubokom vodom. Obala je bila toliko malo istražena i kartografisana da su hiljade milja dužine, pune plitkih zaliva i okružene pustinjama i brdima, nosile samo jedno ime: Samner, po Lenkovom drugom ekonomisti, Abi Samneru, koji je takođe osnovao Kalkutu.
<BR>&nbsp;&nbsp;&nbsp;&nbsp;&nbsp;Struje ispod 'Obazrivog' bile su bogate i mračne, i u ono malo vremena koje sam mogao da odvojim stajao sam kraj ograde i zurio u bistru vodu. Kajzer-Bah konačno je uspeo da navikne posadu na večernja predavanja, i u poslednje vreme se pričalo o morskim scionima zone pet. Gledao sam ih kako plivaju tik ispod površine: bili su krupni i riboliki, zvali su ih patlidžan-ajkule, dužine deset do petnaest metara, tamnoljubičaste sa belim tufnama, debele i trostrano simetrične, sa izraženom njuškom, ali bez usta i za perajima u obliku noža koja su se protezala od njuške do uvijenog repa. Polako su se okretale u vodi dok su klizile ispod 'Obazrivog'. Takođe smo videli trakaste ribe, nalik na ogromne mašnice zakačene na more umotano za poklon, sa dugačkim crvenim trakama koje su im lebdele sa peraja u obliku krila, petnaest i dvadeset metara dugačke. Spletene mase puzavica debelih koliko ruka izgledale su čvrste kao užad, ali razdvajale su se kao sapunica kad bi brod zašao u njih, i ponovo se stapale za nama.
<BR>&nbsp;&nbsp;&nbsp;&nbsp;&nbsp;Oluja u dubini kopna izlomila je balonasto drveće, bliske srodnike lizbusa, ako je verovati Rendalu; trećeg dana, jedan balon dolebdeo je nad desnu stranu broda, polako se okrećući, naboran i napola izduvan. Dok sam gledao, savijajući užad i krpeći trnom poderotinu na jedru, ribolika obličja veličine i oblika otprilike kao foke, samo crnosrebrne boje, počela su divlje da kidaju balon isturenim zubima, koje je kapetan nazvao razdirači, a potom su iskidane deliće uvlačile u otvore duž čitavog tela. Kad sam bolje pogledao jednu koja se prbiližila brodu, video sam da nema ni glavu ni usta, nego samo široka, veslasta peraja sa oštrim belim kandžama, a sa obe strane tela male otvore nalik na usta sa nebeski plavim tkivom unutra. Brzo su plivale i napred i nazad, obrćući peraja pri okretu. Neki na brodu, uključujući i Šimčiska i Ibera, verovali su da krastavac-ajkule i druge veće pseudoribe jedu sve što padne u vodu. Šankara je verovao da one rade kao čistači i da, zapravo, ne vare delove koje progutaju, nego ih nose do mesta na kojima se obrađuju dalje.
<BR>&nbsp;&nbsp;&nbsp;&nbsp;&nbsp;Prema kapetanu, otimanje između ekosa bilo je vrlo retko između Elizabetine Zemlje i Petena, ili bar sasvim formalno. "Oni gledaju, stalno uhode, šalju lopove i uzorkovače, obično leteće, ali isto i podzemne, ili plivajuće, po rekama i okeanima. Granice između zona jasno su označene, ali povremeno skupine pokretnih sciona prelaze u zbijenom poretku, zgrabe šta mogu od drvolikih ili zeljastih sciona, i vraćaju se... Ne znamo zašto. Možda zone moraju da izazivaju jedna drugu. Možda je to neka vrsta sporta..."
<BR>&nbsp;&nbsp;&nbsp;&nbsp;&nbsp;Širli je to ličilo na ljubavne ujede, ali nisam mogao da utvrdim misli li to ozbiljno.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
