<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Brion nikome nije rekao ni reč tokom osamnaest sati koliko nam je trebalo da preplovimo kanal na putu za Nadervil. Zelenilo je napredovalo desetinama kilometara kroz silvu, a duž njegove granice sa šikarom staro rastinje je venulo, oslobađajući mesto za novo. Baloni su načičkali horizont i preletali iznad nas, lako se podižući od zemlje, nošeni sve dalje vetrom.
<BR>&nbsp;&nbsp;&nbsp;&nbsp;&nbsp;Gledao sam to sa mračnom tupošću i osećanjem bednog neuspeha. Nisam mogao da procenim Briona kao nekada; ako se išta promenilo, postao sam još bešnji na Lenka. Ali Lenk je bio star i nije mogao da snosi svu krivicu.
<BR>&nbsp;&nbsp;&nbsp;&nbsp;&nbsp;Bilo je jasno koliko je uzalud kriviti nekoga, ali to mi nije pomagalo. Bila mi je potrebna Širla, da bi mi vratila osećanje života i stvarnosti.
<BR>&nbsp;&nbsp;&nbsp;&nbsp;&nbsp;Frik je primao šifrovane poruke preko radija u kabini, i nosio ih Brionu na čitanje. Ovaj ih je čitao i vraćao ih njemu, odmahujući glavom. Frik je postajao sve uznemireniji. Nešto se dešavalo.
<BR>&nbsp;&nbsp;&nbsp;&nbsp;&nbsp;Brion je sedeo na pramcu, obgrlivši kolena, i zurio u zalazak sunca, gotovo sklopljenih očiju, usana stegnutih u majmunskom izrazu zbunjenosti.
<BR>&nbsp;&nbsp;&nbsp;&nbsp;&nbsp;Prošli smo kraj ulaza u jezero. Pokušao sam da ubedim Frika da me vrati na jezero kako bih mogao da odem na brodove koji su tamo bili usidreni. Frik je pogledao Briona, odmahnuo glavom kao da sam nekakva dosadna muva, i na kraju je prestao da obraća pažnju na mene.
<BR>&nbsp;&nbsp;&nbsp;&nbsp;&nbsp;Stražari su stajali na zadnjoj palubi malog, elegantnog čamca, pažljivo me gledajući. Pomislih da skočim u kanal i otplivam na obalu, ili ka ulazu u jezero, ali znao sam da bi pucali za mnom.
<BR>&nbsp;&nbsp;&nbsp;&nbsp;&nbsp;Kad smo se približili Nadervilu, ugledasmo dim iza visoke litice silve, ali sam grad ostao je skriven još nekoliko minuta. Prvo ugledasmo luku, punu jedrenjaka. Izbrojao sam ih osam, deset, dvanaest, i kad se videla cela luka, sedamnaest - svih vrsta, velikih jedrenjaka, škuna, krupnih brodova sa četiri jarbola, malih barki. Sa boka nekih brodova videle su se munje, praćene teškim eksplozijama topovske vatre i jasnim zviždanjem granata. Sa obale su se videli drugi blesci, oblaci dima, a duboka tutnjava označavala je eksplozije.
<BR>&nbsp;&nbsp;&nbsp;&nbsp;&nbsp;Pilot je smesta povećao brzinu Brionovog čamca, a Hišin čamac požuri da ga sustigne. Dok su čamci izlazili iz kanala, ponovo ugledah Nadervil, stotine domova i zgrada poređanih na nekoliko brežuljaka, okruženih visokom, tamnom šikarom.
<BR>&nbsp;&nbsp;&nbsp;&nbsp;&nbsp;Plameni jezici puzali su iz ulice u ulicu, uzbrdo, i padalo je sve više granata, odnoseći krovove sa kuća i začinjući nove vatre. Na kraju je trećina grada bila u plamenu. Uzvici i vriska pronosili su se lukom, daleki i tanki. Brion je piljio u crne stubove dima sa zapanjenim, povređenim izrazom lica, a onda je polako pošao na sredinu čamca i zatražio dvogled.
<BR>&nbsp;&nbsp;&nbsp;&nbsp;&nbsp;"Lenk je lagao", reče on prigušeno, prelećući dvogledom tamo-amo po gradu. "Koristio je sebe kao paravan."
<BR>&nbsp;&nbsp;&nbsp;&nbsp;&nbsp;Potom spusti pogled i prodera se preko vode. "Zašto Bejs nije znao? Generale Bejs, gde si?"
<BR>&nbsp;&nbsp;&nbsp;&nbsp;&nbsp;Okrenusmo se ka severnoj obali i usidrismo se rano uveče, na malom privatnom doku. Hišin čamac bio je kraj nas, i ona nas je gledala, mračna i uplašena. Njeni pomoćnici, Ulman i Grado, iskočiše iz čamca i privezaše ga, a onda joj pomogoše da iziđe.
<BR>&nbsp;&nbsp;&nbsp;&nbsp;&nbsp;Na stotinu metara od nas gorela su skladišta, izbacujući crne oblake gustog, kiselog dima. Kuća kraj doka već je počinjala da gori, jer joj je ugljevlje padalo na krov.
<BR>&nbsp;&nbsp;&nbsp;&nbsp;&nbsp;Brion stade jednom nogom na ogradu i prezrivo me pogleda. "Ti nisi ništa", reče. "Heksamon nam nije poslao ništa." Kao da je bio spreman da naredi da me ubiju, ali samo je odmahnuo glavom i prihvatio Frikovu ruku kako bi izišao na obalu.
<BR>&nbsp;&nbsp;&nbsp;&nbsp;&nbsp;Brion, Hiša, Frik i ostali iskočiče na dok, ostavljajući me samog u čamcu. Potrčaše putem koji je vodio u Nadervil.
<BR>&nbsp;&nbsp;&nbsp;&nbsp;&nbsp;Nekoliko minuta nisam mogao da se pomerim. Ruke i noge su me bolele. Bio sam opčinjen gledanjem vatre kako se spušta ka doku i čamcima; ksila je gorela slabim, neravnomernim, narandžastim plamenom, a gust, uljast dim polako se dizao ka tamnoplavom nebu. Na kraju iziđoh iz čamca i popeh se na put. Vetar mi je duvao u leđa, hitajući da podstakne plamen u Nadervilu. Žena u dugačkoj, crnoj haljini sa crvenim šalom trčala je putem, sama; ovaj deo grada već je bio evakuisan, verovatno čim su se brodovi pojavili u luci.
<BR>&nbsp;&nbsp;&nbsp;&nbsp;&nbsp;Prva pomisao bila mi je da se vratim u čamac i pređem preko luke, da sačekam na južnoj obali dok se borbe ne stišaju. Znao sam kakva mi je misija: ne treba da se uplićem i treba da dostavim Heksamonu podatke. A to neću moći ako poginem.
<BR>&nbsp;&nbsp;&nbsp;&nbsp;&nbsp;Potražih među brodovima u luci 'Koragosa' i 'Kravu', ali kao što sam i očekivao, njih nije bilo. Lenk ih je očito držao izvan luke i dalje od borbe. Nadao sam se da je Širla sa njim, i, naravno, Rendal.
<BR>&nbsp;&nbsp;&nbsp;&nbsp;&nbsp;Bilo mi je muka od divarikata i njihove politike; od Lenkovih opsesija i proračuna, koji su svi pošli naopako, i od njegovog proganjanja Briona i Kaitle (ako je to uopšte bilo istina). Nisam mogao da shvatim zašto je Brion predao vlast Bejsu, a to što je poklonio zelenilo Hsii činilo mi se vulgarno, kao poslednja majmunska uobraženost.
<BR>&nbsp;&nbsp;&nbsp;&nbsp;&nbsp;Da se tada otvorila kapija i povukla me sa pilotskog mesta na čamcu, i zauvek se zatvorila nad Lamarkijom, ne bih požalio što odlazim...
<BR>&nbsp;&nbsp;&nbsp;&nbsp;&nbsp;Osim zbog Širle. Ona je bila najbitnija, uporište pred ovim upadom u ludilo. Nije bila naročito lepa, niti naročito inteligentna; ništa na njoj nije blistalo neugasivim plamenom. Bila je obična žena sa pristojnim sistemom predrasuda i jednostavnim ciljevima. Želela je da živi među prijateljima i rođacima, da živi sa poštenim čovekom koga voli, da podiže decu da postanu ljudska bića na poznatom i dobro znanom mestu.
<BR>&nbsp;&nbsp;&nbsp;&nbsp;&nbsp;Gnušao sam se svakog dela sebe koji sam prepoznao u Lenku i Brionu. Njihova uskogrudost i porazi mogli su biti i moji. Čak i Brionova tuga za Kaitlom činila mi se obezvređena njegovom uobraženošću, njegovom pretpostavkom da ljudi na visokom položaju ne treba da umru, da ih neka magija mora održati u životu.
<BR>&nbsp;&nbsp;&nbsp;&nbsp;&nbsp;Po čemu se razlikovao od mene? Na Čičku bih se svakako prijavio za podmlađivanje - produženje života, pa čak i za zamenu tela.
<BR>&nbsp;&nbsp;&nbsp;&nbsp;&nbsp;Kaitla i Brion delali su u skladu sa svojim uverenjima, ma koliko bila pogrešna ili nastrana, a ja do sada nisam učino ništa - nisam koristio svoje znanje, nisam pokazao nijednu od svojih (ma koliko malobrojnih) sposobnosti, i uvek sam uspevao da se nađem u takvom položaju da povučenost bude najbolja taktika.
<BR>&nbsp;&nbsp;&nbsp;&nbsp;&nbsp;Lenk je svojim aktivnostima doveo svoj narod ovamo i izložio ga ogromnim patnjama. Brionova militantnost i naopaki porivi doveli su do rata i ubijanja, kulminiravši ludilom širenja zelenila. Ono što je nekada stajalo u srazmernoj ravnoteži sada je bilo izokrenuto i više nije moglo da se ponovo postavi.
<BR>&nbsp;&nbsp;&nbsp;&nbsp;&nbsp;Moje nedelovanje je u poređenju sa time bilo svetačko.
<BR>&nbsp;&nbsp;&nbsp;&nbsp;&nbsp;U mislima mi se stalno pojavljivalo Širlino lice.
<BR>&nbsp;&nbsp;&nbsp;&nbsp;&nbsp;Moja misija je okončana.
<BR>&nbsp;&nbsp;&nbsp;&nbsp;&nbsp;Morao sam da donesem odluku, ili ću biti samo čovek ispunjen vakuumom, bezličnost koja uvek stoji na nekoj tankoj liniji.
<BR>&nbsp;&nbsp;&nbsp;&nbsp;&nbsp;Ustuknuo sam od naleta plamena kad se zid kuće srušio. Talas vrelog vazduha i ugljevlja me je trgao, pa sam krenuo ka doku.
<BR>&nbsp;&nbsp;&nbsp;&nbsp;&nbsp;Dok je plamen besneo iza mene, razgledao sam luku, procenjujući strateški položaj brodova i čamaca, i plan samog Nadervila. U gradu su besnele borbe - video sam trupe kako se kreću ulicama, čuo sam pucketanje i štektanje paljbe iz ručnog oružja.
<BR>&nbsp;&nbsp;&nbsp;&nbsp;&nbsp;Lenk je zaista lagao Briona, ili je očekivao najgore i bio je spreman. Držao je u rezervi mornaricu skrpljenu od trgovačkih i transportnih brodova. Sada su spremali opsadu Nadervila. Četrnaest brodova uvuklo se u luku pre nekoliko sati, možda po odlasku dva diplomatska broda, 'Koragosa' i 'Krave'. Parobrodi se nisu videli - mora da ih je Bejs izveo iz luke, možda da pojačaju pritisak na Džakartu. Lenkovi brodovi iznenadili su slabe odbrambene snage i iskrcali su nekoliko stotina vojnika. Sve se dešavalo vrlo brzo.
<BR>&nbsp;&nbsp;&nbsp;&nbsp;&nbsp;Na Lamarkiji nije bilo gospodara, samo dece. No, neka deca su bila spretnija nego što sam mislio. Lenk je na kraju ispao mudriji - ili srećniji - od Briona. Smatrao sam da Lenk ima jače snage, odabrane među sposobnim i besnim građanima Tasmana i Elizabetine zemlje. Brionove snage - sudeći po onoj sirotoj budali u barži - mogle su se pokazati kao slučajni odabir, loše obučene i surove, nedorasle osvetničkom gnevu.
<BR>&nbsp;&nbsp;&nbsp;&nbsp;&nbsp;Brionova nepobedivost možda je uništena. Konačni poraz uplašenog, ožalošćenog, besnog čovečuljka bio je ispisan po svim bregovima i ulicama Nadervila.
<BR>&nbsp;&nbsp;&nbsp;&nbsp;&nbsp;Kad je srušena kuća iza mene zapucketala i eksplodirala, vratio sam se do napuštenih čamaca i proverio rezerve energije na njima. Baterije u Hišinom čamcu bile su gotovo prazne. Brionov je imao rezervni par, potpuno puv. Preneo sam ga u Hišin čamac - manje upadljiv od Brionovog elegantnog brodića - skinuo zastavu sa pramca i pripremio se za polazak. Tiho sam plovio kroz oblake gustog, zagušljivog dima, ne ka južnom kraju luke, gde je bilo svega nekoliko zgrada i gde se nisu videle ni borbe ni bombardovanje, nego na zapad, duž obale, ispod linije vatre brodova u luci.
<BR>&nbsp;&nbsp;&nbsp;&nbsp;&nbsp;Svetlo je brzo nestajalo. Zaobiđoh zadimljenu olupinu koja je nekada bila drveni trgovački brod. Nakrivljeni jarboli virili su iz vode kao slomljeni prsti. Želeo sam da proučim stratešku situaciju, da nađem najbolje mesto, a onda da pođem u grad i pridružim se Lenkovim trupama.
<BR>&nbsp;&nbsp;&nbsp;&nbsp;&nbsp;Otvarač kapija zaista me je smestio u vrlo zanimljiv trenutak, ubacivši me unutra kao muvu u ćilibar. Neće biti povratka.
<BR>&nbsp;&nbsp;&nbsp;&nbsp;&nbsp;Nadervil je počivao na dva glavna brda, sa nizom nižih bregova duž poluostrva između luke i okeana na severu. Istočno od glavnih brda, između samog grada i jezera sa Citadelom, ostavljen je delić šikare. Silva je svakako izbušena brojnim tunelima, i ako su Bejs ili njegovi potčinjeni postavili preostale odbrambene snage - ili su se nadali da će izvesti konačan obračun - pretpostavljao sam da će se kriti u tom komadu šikare, ili možda u samoj Citadeli, a kada se steknu okolnosti, svakako posle artiljeriske vatre, jurnuće uz jedno ili oba brda.
<BR>&nbsp;&nbsp;&nbsp;&nbsp;&nbsp;Ugledah skupinu vojnika kako marširaju niz ulicu sa brda, gotovo skriveni u senci niza zgrada, još celih. Nalazili su se na otprilike kilometar i po od čamca. Nisam mogao da vidim čija je to vojska, naravno - moguće je da niko u Lenkovim četama nema uniformu, ali nisam mogao da razaberem ni kroj odeće, pa čak ni boju.
<BR>&nbsp;&nbsp;&nbsp;&nbsp;&nbsp;Bilo je neophodno da razgledam grad dalje sa juga, kako bih bolje osmotrio ulice i kuće, mesta mogućih sukoba. Vozio sam čamac na jug, dalje od Lenkovih brodova. Za trenutak sam blokirao kormilo i pretražio kabinu, pa sam našao komad papira u ladici i brzo sam skicirao luku, grad i vidljive ulice. Pojedinosti sam osmotrio dvogledom - uglavnom upravne zgrade, vodotoranj i nešto nalik na radio-antenu na zapadnom kraju grada. Sve su to mogli da budu ključni objekti.
<BR>&nbsp;&nbsp;&nbsp;&nbsp;&nbsp;Već sam počeo da privlačim neželjenu pažnju Lenkovih brodova, na manje od dva kilometra od mene. Jedan tobdžija je gađao čamac i granata je pljusnula na svega desetak metara od mene. Nisam znao kakve topove imaju, ni koliko su precizni, ali nisam smeo da rizikujem i da još ostanem na vodi. Ponovo se uputih ka dokovima. Nova granata me poprska vodom. Bio sam na manje od deset metara od obale kada direktni pogodak rascepi čamac napola i baci me poleđuške u vodu.
<BR>&nbsp;&nbsp;&nbsp;&nbsp;&nbsp;Ošamućen, plutao sam na leđima u crnoj vodi luke nekoliko minuta pre nego što sam otplivao do obale. Popeo sam se lestvicama i zaustavio se u tami između dva skladišta, od kojih je jedno bilo pogođeno, ali ne i zahvaćeno plamenom. Pokušao sam da se saberem. Komad ksile dobro me je zasekao po čelu. Obrisao sam krv mokrim rukavom. Mapu sam izgubio, ali uglavnom sam zapamtio pojedinosti.
<BR>&nbsp;&nbsp;&nbsp;&nbsp;&nbsp;Nadervil je bio podeljen sa četiri glavne ulice, u pravcu istok-zapad, i sedam ili osam širokih ulica koje su vodile sa severa na jug, od luke do bregova. Zgrade koje su najverovantije bile upravne - još cele, začudo - ležale su na padinama najistočnijeg brega, kraj bulevara sever-jug. Pošao sam tamo.
<BR>&nbsp;&nbsp;&nbsp;&nbsp;&nbsp;Nekoliko civila je još ostalo u gradu, a prizori koje sam video, krenuvši ka istoku, mogli su biti stari hiljadama godina. Tela u malom dvorištu gde je eksplodirala granata: dva velika i dva mala. Deca. Upitao sam se da li je Lenk ubio neko od svoje dece.
<BR>&nbsp;&nbsp;&nbsp;&nbsp;&nbsp;Pet starijih muškaraca i sedam žena, glava umotanih krpama zbog dima, gurali su svoju imovinu na improvizovanim kolicima kroz hrpe otpada od ksile i cigli.
<BR>&nbsp;&nbsp;&nbsp;&nbsp;&nbsp;Sakrio sam se u poluotvorenom ulazu urušene kuće da bih izbegao nepravilnu kolonu mladih muškaraca i žena, ne znajući jesu li vojnici; išli su ulicom istok-zapad, dovikujući jedni drugima ohrabrenja. Nekoliko ih je nosilo električne svetiljke.
<BR>&nbsp;&nbsp;&nbsp;&nbsp;&nbsp;Pod sjajem svetiljke prepoznah jedno lice - Keo, jedan od Lenkovih pomoćnika, koji je pratio kolonu na začelju. Pozvah ga po imenu i on se trže i okrete, a onda podiže svetiljku i primeti me u vratima.
<BR>&nbsp;&nbsp;&nbsp;&nbsp;&nbsp;"Olmi! Tako mi Sudbine i Daha", reče on. "Još ste živi! Bili smo sigurni da ste svi pobijeni čim je napad počeo. Stanite!" povika za mladićima i devojkama. Oni se okrenuše i okupiše oko nas; beonjače su im sijale kao u uplašenih srna, bili su zadihani, istovremeno preplašeni i samouvereni.
<BR>&nbsp;&nbsp;&nbsp;&nbsp;&nbsp;"Šta se dešava?" upitah.
<BR>&nbsp;&nbsp;&nbsp;&nbsp;&nbsp;"Gde je Salap?" uzvrati on pitanjem.
<BR>&nbsp;&nbsp;&nbsp;&nbsp;&nbsp;Nisam hteo da traćim vreme na objašnjavanje. "Je li grad osvojen?"
<BR>&nbsp;&nbsp;&nbsp;&nbsp;&nbsp;Nekoliko vojnika odmahnu glavom. Nekoliko ih se nervozno nasmeja, zvukom nalik na lavež. Prebrojah ih: osam muškaraca, pet žena.
<BR>&nbsp;&nbsp;&nbsp;&nbsp;&nbsp;"Ne još", reče Keo. "Ima okršaja oko Sunčevog puta. Mnogo otpora. Bejs je bio na moru - promašio je naše brodove - ali okrenuo je na severnu stranu poluostrva i iskrcao trupe. Oni se sad vraćaju u grad, da zamene vojnike koji su otišli na zapadno poluostrvo. Diverzija. Lenkovi plaćenici - sad smo svi plaćenici - tamo su nasukali mali brod i spalili neke kuće. Nisam znao za to..." Grudi su mu se trzale. Prebrzo je disao, od nervoze. "Rendal reče... pre nego što je otišao, i... za vas..."
<BR>&nbsp;&nbsp;&nbsp;&nbsp;&nbsp;"Je li Širla sa Lenkom?"
<BR>&nbsp;&nbsp;&nbsp;&nbsp;&nbsp;Keo se smrači. "Žena? Ne", reče. "Nju i Rendala odvela je Brionova policija pre dva dana, tek što ste vi i Salap otišli sa Brionom."
<BR>&nbsp;&nbsp;&nbsp;&nbsp;&nbsp;"Moramo da krenemo", povika jedan mladić, mornar novajlija sa neke škune, ako je suditi po odeći. Stao je pred mene. "Ko god da ste, ne možemo ostati ovde da brbljamo - moramo da podnesemo izveštaj o tome ima li vojske da dolazi sa istočne strane grada."
<BR>&nbsp;&nbsp;&nbsp;&nbsp;&nbsp;"Tačno", reče Keo kome je očito teško padalo da bude vođa.
<BR>&nbsp;&nbsp;&nbsp;&nbsp;&nbsp;"To je čovek iz Heksamona", reče jedna mlada žena, radoznalo me zagledjaući. Njeno mršavo lice bilo je umrljano prašinom i znojem, i izgledala je zaglupljena od straha i uzbuđenja. "Bio je na 'Koragosu'. O njemu su govorili."
<BR>&nbsp;&nbsp;&nbsp;&nbsp;&nbsp;Jedva sam ih slušao. Žurno sam mozgao, pokušavajući da smislim kuda su mogli odvesti Širlu. Možda je još na jezeru, skrivena u zgradama unutar stare palate majke semena.
<BR>&nbsp;&nbsp;&nbsp;&nbsp;&nbsp;"Bio sam u luci i video sam da na istoku nema okršaja - zasad", rekoh. "Ali možda na jezeru postoje snage. Bejs ih može iskoristiti da nas sve pritegne... Gde su mu parobrodi?"
<BR>&nbsp;&nbsp;&nbsp;&nbsp;&nbsp;"Severno od ostrva, kad smo ih poslednji put videli."
<BR>&nbsp;&nbsp;&nbsp;&nbsp;&nbsp;Bejsov najverovatniji plan - najbolji plan u ovim okolnostima - jasno mi se ocrtao u glavi. Iskrcao je na severu vojnike koji su plovili brodom, možda dve čete dobro uvežbanih muškaraca i žena, prilična snaga pod ovim okolnostima, ali ne i dovoljna da imaju presudan uticaj. Odredi u staroj palati mogu da broje i stotine ljudi. Pošto je grad jedva branjen - usredsređenošću trupa u Bejsovim brodovima i oko Brionovog obitavališta - najverovatnije Bejs ima na raspolaganju nekoliko stotina vojnika. Ostali su po svoj prilici na Tasmanu i Elizabetinoj zemlji.
<BR>&nbsp;&nbsp;&nbsp;&nbsp;&nbsp;"Koliko vojnika ima Lenk?"
<BR>&nbsp;&nbsp;&nbsp;&nbsp;&nbsp;Keo se zapilji u mene, nesiguran, znojeći se. Zvezde su provirivale kroz oblake dima. Artiljerija je prekinula paljbu. "Vi ste vojnik Heksamona", reče on. "Na čijoj ste strani?"
<BR>&nbsp;&nbsp;&nbsp;&nbsp;&nbsp;"Protiv Briona", rekoh. "Hoću da nađem Širlu... a vi hoćete da obezbedite grad. Kao što rekoste, ja sam vojnik - imam mnogo bolju obuku nego Lenk i verovatno bolju nego Bejs."
<BR>&nbsp;&nbsp;&nbsp;&nbsp;&nbsp;Lako sam mogao da pogodim Keove misli. Dobio je komandu nad ovim mladim ljudima, ali nije imao vojno obrazovanje - imalo ga je vrlo malo useljenika. Bili bi u najmanju ruku nasumična sila. Ja nisam imao pojma o nivou njihovog strateškog planiranja - Bejs je očito bio nepripremljen za nešto ovako, ali najverovatnije će uskoro uspeti da sklopi kakvu-takvu odbranu. Keo je bio dovoljno pametan da to uvidi.
<BR>&nbsp;&nbsp;&nbsp;&nbsp;&nbsp;"Lenk nam se nije poverio do poslednjeg časa", reče on. "Imamo možda šest stotina dobrovoljaca."
<BR>&nbsp;&nbsp;&nbsp;&nbsp;&nbsp;"Sedam ili osam četa", rekoh ja.
<BR>&nbsp;&nbsp;&nbsp;&nbsp;&nbsp;"Lenk ih je drugačije rasporedio."
<BR>&nbsp;&nbsp;&nbsp;&nbsp;&nbsp;"Ko mu je general?"
<BR>&nbsp;&nbsp;&nbsp;&nbsp;&nbsp;"On je planirao operaciju. Pomagala mu je Fasid."
<BR>&nbsp;&nbsp;&nbsp;&nbsp;&nbsp;Gadljivo odmahnuh glavom. Keo je zaustio da brani Lenkovo sveznanje, ali ga presekoh. "Morate postaviti snažnu odbranu u istočnom delu grada. Najmanje dvesta vojnika. Bejs će gotovo sigurno razviti snage na jezeru. Imate li radio?"
<BR>&nbsp;&nbsp;&nbsp;&nbsp;&nbsp;"Da", reče Keo. Jedan od njegovih vojnika - gotovo dečak, zapravo - podiže malu kutiju. "Nažalost, nema veliki domet."
<BR>&nbsp;&nbsp;&nbsp;&nbsp;&nbsp;Mladići i devojke okupiše se oko nas, ne buneći se više. Osećao sam vrtoglavo oduševljenje.
<BR>&nbsp;&nbsp;&nbsp;&nbsp;&nbsp;Ovde, među amaterima, protiv kasapina koji je u najboljem slučaju lukav, mogu da budem od koristi. Lenkovi vojnici zauzeli su rt i podbrđe, reče Keo. Na zapadu i severu položaji još nisu bili učvršćeni.
<BR>&nbsp;&nbsp;&nbsp;&nbsp;&nbsp;"Treba mi petoro ovih dobrih vojnika", rekoh. "Treba da se razdvojimo u dve skupine."
<BR>&nbsp;&nbsp;&nbsp;&nbsp;&nbsp;"Imam mapu... nekakvu", reče Keo, podigavši platnenu torbicu i vadeći iz nje malo, presavijeno parče papira. Raširio ga je pod sjajem svetiljke. Bio je to originalni crtež olovkom i mastilom, sa mnogo više pojedinosti nego što sam ja video iz luke, pogotovo o putevima kroz silvu, između Nadervila i jezera. Citadela nije bila prikazana.
<BR>&nbsp;&nbsp;&nbsp;&nbsp;&nbsp;"Biće od koristi. Vi uzmite jednu skupinu i pazite na istočni kraj grada. Ja ću povesti mojih pet, i mi ćemo pročešljati silvu između Nadervila i jezera. Zasad recite Lenkovim komandantima - ili samom Lenku, ko god da je dežuran - da mora poslati najmanje stotinu dobro naoružanih vojnika da se sretnu s vama na ivici grada."
<BR>&nbsp;&nbsp;&nbsp;&nbsp;&nbsp;"Ne verujem da imamo stotinu dobro naoružanih vojnika", reče Keo. "Bar ne slobodnih."
<BR>&nbsp;&nbsp;&nbsp;&nbsp;&nbsp;Ono što je u početku izgledalo kao veličanstven potez postajalo je sve nesigurnije. Nema gospodara, samo dece. "Nemojte to reći Bejsu", rekoh. Odabrah petoro koji su mi izgledali najprikladniji i najspremiji, pa Keova i moja skupina potrčaše ulicom u dve kolone, dok nismo stigli do čistine iza poslednjih kuća. Iza nje je ležala strma ivica šikare silve sa tamnim rupama dva tunela.
<BR>&nbsp;&nbsp;&nbsp;&nbsp;&nbsp;"Srećno", reče mi Keo.
<BR>&nbsp;&nbsp;&nbsp;&nbsp;&nbsp;Osećao sam se neverovatno živ i veoma, veoma glup.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
