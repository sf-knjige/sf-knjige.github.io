<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Čamac je čekao kraj pomoćnog doka na kanalu, sa dvočlanom posadom u besprekornim belim uniformama. Čamac je imao deset metara, bio je načinjen od belo obojene ksile sa jednim metalnim jarbolom na sredini, a na njemu se vijorila siva zastava sa belim krugom u sredini. Na zadnjem kraju, u golom metalnom odeljku, nalazila su se dva električna motora. Beli baldahin ispred jarbola zaklanjao je tapacirane klupe postavljene u kvadrat, spuštene ispod nivoa palube. Ispred baldahina bile su mala kabina i kuhinja za Briona i njegove goste.
<BR>&nbsp;&nbsp;&nbsp;&nbsp;&nbsp;Salap i ja siđosmo dokom i ukrcasmo se, praćeni stražarima. Rendal nije bio pozvan.
<BR>&nbsp;&nbsp;&nbsp;&nbsp;&nbsp;Ono što je Briona činilo drugačijim - po čemu je više ličio na Lenka nego na bilo kog vođu sa Čička - bila je njegova jasno istaknuta uloga predvodnika u kultu ličnosti. Vođe na Čičku uglavnom su vladale kao birokratski upravnici - što se videlo i po nepretencioznim titulama. Brion je bio plemenski vladar, kome je njegov narod dao neograničenu vlast, ali sa ograničenim sredstvima i ograničenim brojem podanika. Ako uspem da ga razumem, da znam šta da kažem i šta da očekujem, to bi moglo da nam spasi živote. Nadao sam se da i Salap slično razmišlja, i bilo mi je drago što Rendal ne ide sa nama. Rendalu je bilo dosta Nadervila, Lenka i Fasidove, kao i zbrke u linijama sveta Lamarkije. Možda ne bi mario o tome šta bi moglo da pokrene Brionov gnev.
<BR>&nbsp;&nbsp;&nbsp;&nbsp;&nbsp;Brion je stigao nekoliko minuta posle nas, sa četiri naoružana vojnika i sa sitnim, smeđim čovekom šiljate, kratko podšišane, crne kose. "Ovo je ser Frik", reče Brion. "Sa mnom je već mnogo godina, još otkako sam stigao u Godvin."
<BR>&nbsp;&nbsp;&nbsp;&nbsp;&nbsp;Predstavili smo se jedni drugima kao da idemo na turističko krstarenje, a onda se smestismo na tapacirane klupe, dok se naši stražari i trojica vojnika vratiše na dok.
<BR>&nbsp;&nbsp;&nbsp;&nbsp;&nbsp;Brion je nosio rukavice, pantalone kaki-boje i tamnosmeđu košulju. U jednoj ruci nosio je komad kanapa, čvrsto obmotan oko kažiprsta.
<BR>&nbsp;&nbsp;&nbsp;&nbsp;&nbsp;Frik je nosio tanak, komotan crni kaput, bledoružičastu košulju i vrećaste tamnosmeđe pantalone. "Danas će tamo uz kanal biti toplo", reče Frik, smeštajući se na klupu. "Ona već nedeljama održava toplotu."
<BR>&nbsp;&nbsp;&nbsp;&nbsp;&nbsp;Brion klimnu glavom i zagleda se preko kanala u suprotnu obalu, podigavši jednu obrvu. Namotavao je i odmotavao onaj kanap.
<BR>&nbsp;&nbsp;&nbsp;&nbsp;&nbsp;"Koliko dugo traje put?" upita Salap.
<BR>&nbsp;&nbsp;&nbsp;&nbsp;&nbsp;"Dva dana donde i dva nazad", reče Frik.
<BR>&nbsp;&nbsp;&nbsp;&nbsp;&nbsp;Pilot uključi električne motore i čamac se otisnu u glavni tok, koji se udaljavao zapadno od unutrašnjosti Hsie.
<BR>&nbsp;&nbsp;&nbsp;&nbsp;&nbsp;"Ta žena je užasna", reče Brion nekoliko minuta kasnije, podigavši bradu sa ruke i uspravljivši se u sedištu.
<BR>&nbsp;&nbsp;&nbsp;&nbsp;&nbsp;"Koja žena?" upita Salap.
<BR>&nbsp;&nbsp;&nbsp;&nbsp;&nbsp;"Fasid. Raspravljali smo se jutros, vrlo nepravedno. Juče sam podrobno objasnio svoj položaj, valjda, rekao sam da malo šta mogu da učinim čak i ako bismo mesecima pregovarali. Oni su ponovo zahtevali da zadržim ovde generala Bejsa i vojnike, a ja sam im rekao da to nisam u stanju."
<BR>&nbsp;&nbsp;&nbsp;&nbsp;&nbsp;"Bejs je otimao decu i ubijao seljane", rekoh.
<BR>&nbsp;&nbsp;&nbsp;&nbsp;&nbsp;"Ne branim sve njegove akcije, ali on mi je suviše koristan da bih ga tek tako povukao. On je trn u Lenkovom oku." Brion me nije gledao u oči, ali lice mu se svaki čas trzalo i mrštilo dok je gledao preko reke. "Ne verujem da bih mogao da branim i svoje akcije, ako odlučite da me izvedete pred sud Heksamona", nastavi on.
<BR>&nbsp;&nbsp;&nbsp;&nbsp;&nbsp;Salap je sedeo kao strpljiva mačka, opuštenog lica, ali pažljivih očiju. Obojica smo znala da bi ovaj čovek mogao svakog trenutka narediti posadi da nas ubije i baci u vodu, i da zbog tog ne bi trpeo gotovo nikakve posledice.
<BR>&nbsp;&nbsp;&nbsp;&nbsp;&nbsp;Pojaviše se oblaci iznad kanala i okolne šikare-silve. Kako je čamac napredovao uz kanal, tamne litice arborida smanjiše se do visine ispod deset metara, a velike površine bile su spaljene i raščišćene za farme. Otvorene njive od bele šljake ispod šikare očito su mogle da daju vrlo male prinose u smislu ratarstva, i zemlja je izgledala napuštena, ostavljajući duž kanala žalosne, gole ožiljke.
<BR>&nbsp;&nbsp;&nbsp;&nbsp;&nbsp;Stjuard u beloj bluzi iziđe iz prednje kabine i posluži nas čašama vode i kriškama slatkog zelenog voća nalik na dinju. Dok smo jeli, Frik se uporno raspitivao za pojedinosti o Čičku.
<BR>&nbsp;&nbsp;&nbsp;&nbsp;&nbsp;"Kako je sada tamo? Pokušao sam da shvatim vremenske raspone u geometrijskim naslagama... Koliko je tamo prošlo godina od našeg odlaska?"
<BR>&nbsp;&nbsp;&nbsp;&nbsp;&nbsp;Smatrao sam da nema razloga da lažem. "Pet godina, po vremenu Puta."
<BR>&nbsp;&nbsp;&nbsp;&nbsp;&nbsp;Frik se duboko razočarao. "Tako malo? Proveo sam ovde čitav život, a imam manje od pet godina..."
<BR>&nbsp;&nbsp;&nbsp;&nbsp;&nbsp;"Niko nije znao šta nas ovde čeka, pogotovo ne Lenk", reče Brion.
<BR>&nbsp;&nbsp;&nbsp;&nbsp;&nbsp;"Verujem da Sposobni Lenk shvata svoje greške", tiho reče Salap. "Prekasno je baviti se optužbama i osvetama."
<BR>&nbsp;&nbsp;&nbsp;&nbsp;&nbsp;"Ako mi odlučujemo ko će voditi, i ko će nadvladati kada se moraju doneti važne odluke", reče Brion, "onda moramo da sudimo. Greške su važne."
<BR>&nbsp;&nbsp;&nbsp;&nbsp;&nbsp;"Lenk žali što vam nije poslao veću pomoć", reče Salap.
<BR>&nbsp;&nbsp;&nbsp;&nbsp;&nbsp;Brion začkilji, a usne mu se prezrivo izviše. "To je bila politika, a ne previd. Prvo Godvin, pa onda Nadervil, predstavljali su napad na njegovu vlast, na njegovu istoriju."
<BR>&nbsp;&nbsp;&nbsp;&nbsp;&nbsp;"Mene brine ono što ćete nam pokazati", reče Salap. "Ne brine me da li ćete se vi i Lenk složiti, niti ko će nadvladati koga."
<BR>&nbsp;&nbsp;&nbsp;&nbsp;&nbsp;"Cenim vašu otvorenost", reče Brion. "To sam i očekivao od vas, ser Salape. Tako malo ljudi mi se otvoreno obraća. Prema meni se ponašaju kao prema svojeglavom detetu. Nisam baš toliko nepredvidljiv." Kao da se opustio. "Ne brinu me moje greške prema Lenku, ni greške mojih prethodnika. Mada su oni odabrali izolaciju pre nego što sam ja uošte došao... Ali možda ste u pravu. Nema kraja takvim prebacivanjima. Lenk nije svetac. Uopšte."
<BR>&nbsp;&nbsp;&nbsp;&nbsp;&nbsp;Savladah želju da upitam za naređenja izdata generalu Bejsu, kao i to da li će on ikada biti procenjivan i prozivan. Ma koliko Brion dobro primio Salapove reči, na moje će možda reagovati sasvim drugačije.
<BR>&nbsp;&nbsp;&nbsp;&nbsp;&nbsp;Stjuard donese na poslužavniku hleb i sitno, plavičasto voće nalik na grožđe.
<BR>&nbsp;&nbsp;&nbsp;&nbsp;&nbsp;"Potpuno smo pogrešno razumeli ovu planetu", reče Brion. "Ja sam kriv koliko i svi drugi. Gledali smo je zaslepljenim očima, očekujući jednostavne odnose između jednostavnih organizama, ma koliko veliki bili. Stalno smo razmišljali o središnjoj vlasti, o samosvesnoj inteligenciji ili ličnosti. Na Lamarkiji ne postoje samosvest ni ličnost. Postojao je vitalni pravac, red stvari, i naravno, promena. Ponekad divlja promena. Ali ništa što bismo mogli nazvati ličnost."
<BR>&nbsp;&nbsp;&nbsp;&nbsp;&nbsp;"U čemu ste vi grešili?" upita Salap posle trenutka tišine. Upitah se da li je Salap toliko dobar izbor. Čak i Rendal bi bio diskretniji. Nadao sam se da je svestan šta radi i koliko nas to može koštati.
<BR>&nbsp;&nbsp;&nbsp;&nbsp;&nbsp;"Bio sam u žalosti", reče Brion. "Nisam bio pri sebi. Osećao sam da nemam prijatelje na ovom svetu, osim zemlje, ekosa. Osećao sam se blizak njemu. I dalje se tako osećam. To mi je najveća greška."
<BR>&nbsp;&nbsp;&nbsp;&nbsp;&nbsp;"Zašto u žalosti?" upitah.
<BR>&nbsp;&nbsp;&nbsp;&nbsp;&nbsp;"Kaitla je umrla", reče Brion. "Moja žena. Hišina sestra. Rodili smo se u istoj trijadnoj porodici u Elizabetinoj Zemlji, zajedno smo odrasli, živeli smo zajedno bukvalno čitavog života. Mi smo prvi putovali do kraja kanala. Zavisio sam od nje."
<BR>&nbsp;&nbsp;&nbsp;&nbsp;&nbsp;Frik, iza Brionovih leđa, podiže prst na usne i polako odmahnu glavom, upozoravajući nas da se manemo te teme.
<BR>&nbsp;&nbsp;&nbsp;&nbsp;&nbsp;Odjednom više nisam mario za tajne Lamarkije, kao da su ih Brionovo zanimanje i strast pokvarili.
<BR>
<BR>&nbsp;&nbsp;&nbsp;&nbsp;&nbsp;Sat za satom, kilometar za kilometrom, kanal se provlačio kroz unutrašnjost Hsie, ka istoku, uz niz jedva primetnih skretanja, blagih krivina na mirnom putovanju. Voda ovuda teče, kako reče Brion, najmanje deset miliona godina; kanal je imao stotine ogranaka koji se napajaju njegovom vodom, odvodeći je duboko u unutrašnjost kao krv u tkiva. Nekada je sve to pripadalo prirodnom rečnom slivu, ali ekos ih je prilagodio svojim potrebama.
<BR>&nbsp;&nbsp;&nbsp;&nbsp;&nbsp;"Voda je sve donedavno nosila rezervne scione, u lebdećim paketima nalik na splavove", reče Brion. "Kanal ih je bio prepun."
<BR>&nbsp;&nbsp;&nbsp;&nbsp;&nbsp;Voda je sada bila bistra i prazna.
<BR>&nbsp;&nbsp;&nbsp;&nbsp;&nbsp;"Šta se desilo?" upita Salap.
<BR>&nbsp;&nbsp;&nbsp;&nbsp;&nbsp;"Prestali su da silaze pre oko mesec dana. Nešto se dešava, možda pretapanje. Nekoliko meseci nisam išao uzvodno, u Dolinu zore... ostavio sam tamo Kaitlu... i... valjda nisam imao hrabrosti da se vratim. Osim toga, pripreme za Lenkovu posetu bile su obimne. Sad kad je došao, pitam se zašto sam se toliko trudio."
<BR>&nbsp;&nbsp;&nbsp;&nbsp;&nbsp;Frik pokuša da promeni temu, da se vrati na priču o Čičku, bilo šta, samo da Brion ne priča to, ali ovaj se stalno vraćao na isto.
<BR>&nbsp;&nbsp;&nbsp;&nbsp;&nbsp;"Postao sam usamljen bez svoje žene." Lice mu postade prazno dok je piljio u mene. "Kad si sa njom, to je druga vrsta usamljenosti."
<BR>&nbsp;&nbsp;&nbsp;&nbsp;&nbsp;"Sa vašom ženom?" zbunjeno upita Salap.
<BR>&nbsp;&nbsp;&nbsp;&nbsp;&nbsp;"Ne", zamišljeno reče Brion. "Kaitla je umrla."
<BR>&nbsp;&nbsp;&nbsp;&nbsp;&nbsp;"Veoma me zanima trenutni stav Neksusa prema Lamarkiji", reče Frik, vrpoljeći se na klupi. Brion se okrete ka njemu, sa krupnim, zelenim očima toliko punim bola kao da ga je Frik nečim uvredio. Frik poče ozbiljno da se trese. Za trenutak pomislih da će iskočiti iz čamca.
<BR>&nbsp;&nbsp;&nbsp;&nbsp;&nbsp;Brion skrete pogled sa Frika i zagleda se u mene.
<BR>&nbsp;&nbsp;&nbsp;&nbsp;&nbsp;"Postajem veoma mračan kad mislim na to", reče. "Osećam se tako podređen. A naporno sam radio da zalužim ovo. Preuzeo sam rasulo koje sam našao u Godvinu, i sve zakrpio i vodio ih kroz gadne oluje. Čudo da je iko od nas živ - i to ne zahvaljujući Lenku. Trebalo bi da imam pravo na svoj ponos, ali ona mi ga je uzela. Siguran sam u to. Kanal je prazan već nedeljama."
<BR>&nbsp;&nbsp;&nbsp;&nbsp;&nbsp;Salap me sumnjičavo pogleda ispod oka. Razgovor je zamro, na veliko Frikovo olakšanje.
<BR>&nbsp;&nbsp;&nbsp;&nbsp;&nbsp;Sunce proviri iza oblaka i vazduh postade gust i vlažan. Prolazili smo kraj pustoline napuštene farme. Crne litice šikare duž obale bile su visoke po trideset i četrdeset metara, a voda je odjekivala i pljuskala, kuljajući iz bočnih tunela kao da beži iz gladnih grla.
<BR>
<BR>&nbsp;&nbsp;&nbsp;&nbsp;&nbsp;Stjuard položi na palubu vreće za spavanje, i mi prenoćismo pod dvostrukim zvezdanim lukom. Zurio sam u zvezde kroz retku izmaglicu nad kanalom, pitajući se hoću li ponovo sanjati kad zaspim.
<BR>&nbsp;&nbsp;&nbsp;&nbsp;&nbsp;Majka bi me sada poznala. Bespomoćan, smrtan, sanjiv, i sa snovima.
<BR>&nbsp;&nbsp;&nbsp;&nbsp;&nbsp;Kanalska voda je pljuskala o oplatu broda, uspavljujući me. Brion i Frik su spavali bliže pramcu, i jedan od njih je tiho hrkao. Salap je ležao na krovu kabine. Ako je i spavao, nije hrkao.
<BR>&nbsp;&nbsp;&nbsp;&nbsp;&nbsp;"Ako ne znaš gde si, ne znaš ni ko si."
<BR>&nbsp;&nbsp;&nbsp;&nbsp;&nbsp;Počeo sam da saznajem gde sam.
<BR>
<BR>&nbsp;&nbsp;&nbsp;&nbsp;&nbsp;Probudismo se u zlatnoj magli. Magloviti jutarnji vazduh plamteo je nad kanalom zlatnim sjajem. Stjuard donese vrelu, penastu kašu u srebrnoj posudi i usu je u šolje, a potom posluži tople, ruštave kolače. Sedeli smo pod baldahinom dok se magla razilazila, svi sem Briona, koji je ostao na pramcu.
<BR>&nbsp;&nbsp;&nbsp;&nbsp;&nbsp;Frik je vedro brbljao o sitnicama, popunjavajući vreme pričama o bezveznim društvenim događajima oko Briona. Nisu mi bile zanimljive, ali su ubijale vreme i nikom nisu smetale.
<BR>&nbsp;&nbsp;&nbsp;&nbsp;&nbsp;Zadnjica me je već bolela od sedenja. Ustadoh i pođoh pozadi, pa se zaustavih blizu krme da gledam naš trag u praznoj vodi.
<BR>&nbsp;&nbsp;&nbsp;&nbsp;&nbsp;Na obalama kanala šikara je postala čvornovata, a crne, oštre ivice postajale su svetlopurpurne i nadute. Samo jednom primetih nešto kako se kreće kroz granje, nalik na veliku, smeđu, kišnu glistu. Salap priđe da sedne kraj mene, a sati su se vukli ka večeri.
<BR>&nbsp;&nbsp;&nbsp;&nbsp;&nbsp;"Kapetan i ja proučavali smo ovu obalu pre više godina", reče on. "Iako nikada nismo pošli uz ovaj kanal, pa čak ni do jezera. U šikari postoje desetine tipova sciona. U to vreme je Lenk pokušavao da se umili ženi koja je upravljala Godvinom. Da ih vrati pod svoje okrilje... ali sada ne vidim mnogo aktivnosti sciona. Možda je Brion u pravu, možda se priprema neka vrsta pretapanja."
<BR>&nbsp;&nbsp;&nbsp;&nbsp;&nbsp;"Jeste li sigurni da na Hsii ne postoje drugi ekosi?" upitah.
<BR>&nbsp;&nbsp;&nbsp;&nbsp;&nbsp;"Nije otkriven nijedan. Ovaj je star, star, možda stariji od svih drugih na Lamarkiji. Bejker je mislio da je ovaj možda predak svih ekosa. Ja verujem da pokriva čitav kontinent."
<BR>&nbsp;&nbsp;&nbsp;&nbsp;&nbsp;To popodne prošli smo kraj velike barže natovarene brdima tamne, fine prašine - nekom rudom. Brion je sedeo na pramcu, obgrlivši kolena, i gledao je kako odmiče niz kanal. Nekoliko ljudi sa barže, nagih do pojasa, veselo je mahalo, i Brion im uzvrati jednim pokretom. "Opet manji tovar", reče on Friku. "Ne nagomilava je više kao nekada."
<BR>&nbsp;&nbsp;&nbsp;&nbsp;&nbsp;Salap čučnu kraj mene i namršti se. "Ko je ta 'ona' o kojoj stalno govori?" šapnu mi. "Kakve veze ima 'ona' sa hrpama prašine? Muka mi je već od tajni."
<BR>&nbsp;&nbsp;&nbsp;&nbsp;&nbsp;"To je njegova predstava", rekoh i poimislih na More Bez Ribe i njegovu tajanstvenu privlačnost.
<BR>&nbsp;&nbsp;&nbsp;&nbsp;&nbsp;Pred veče prođe još jedna barža, napola natovarena hrpama smeđih i crvenih debala nalik na lepo složene kobasice.
<BR>&nbsp;&nbsp;&nbsp;&nbsp;&nbsp;"Hrana", reče Frik. "Više nego što bi ikada mogli sami da uzgajimo." No, nešto na barži mu je smetalo, i on pođe napred i sagnu se ka Brionu. Neko vreme su šapatom razgovarali, i Brion postade uznemiren; na kraju mahnu rukom Friku da se udalji.
<BR>&nbsp;&nbsp;&nbsp;&nbsp;&nbsp;Kanal se pred nama proširivao u malo jezero. Svuda unaokolo iz vode su se pomaljale duguljaste, tamne strukture, nalik na velike čaure, sa vlaknastim, sivim zidovima. Između njih bilo je dosta praznog prostora, a u jednom od njih, podalje od obale, nalazila se ploveća dizalica sa lopatom, koja je vredno skupljala rudu sa četiri brdašca i tovarila je u treću baržu. Ruda je ležala u sve manjim hrpama na čistini gde je nekada bilo sigurno preko deset brda slične veličine.
<BR>&nbsp;&nbsp;&nbsp;&nbsp;&nbsp;"Jeste li radoznali?" doviknu nam Brion.
<BR>&nbsp;&nbsp;&nbsp;&nbsp;&nbsp;"Veoma radoznali", odgovori Salap.
<BR>&nbsp;&nbsp;&nbsp;&nbsp;&nbsp;"Neka raste, neka samo raste", reče Brion. "Retko imam toliko inteligentnih svedoka. Dozvolite mi malo dramatike."
<BR>&nbsp;&nbsp;&nbsp;&nbsp;&nbsp;Salap je tapkao prstima po ogradi, pognute glave. "Jadni mi, ser Olmi. Lenk se uvek ponašao kao neka vrsta deteta. Brion je druga vrsta."
<BR>&nbsp;&nbsp;&nbsp;&nbsp;&nbsp;Na predavanjima iz političke nauke na Čičku često se ponavljala izreka: oni kojima se vlada uobličuju svoje vladare. To nije baš isto kao kad se kaže da narod ima vladara kakvog zaslužuje, ali ima sličan smisao. Meni su najviše smetali bol i patnja nedužnih, onih koji su bili suviše mladi da odaberu, onih rođenih na Lamarkiji.
<BR>&nbsp;&nbsp;&nbsp;&nbsp;&nbsp;Ali i Brion je spadao među njih.
<BR>&nbsp;&nbsp;&nbsp;&nbsp;&nbsp;"Da sam bio naučnik na Čičku ili u Putu", reče Salap, "koliko bi inteligentnijih, sposobnijih muškaraca i žena bilo ispred mene, zauzimajući najbolje položaje, objavljujući najveća otkrića?"
<BR>&nbsp;&nbsp;&nbsp;&nbsp;&nbsp;"Dakle?" zbunjeno upitah.
<BR>&nbsp;&nbsp;&nbsp;&nbsp;&nbsp;"Poznajem sebe, ser Olmi. Ja sam jedan od najinteligentnijih ljudi na ovoj planeti."
<BR>&nbsp;&nbsp;&nbsp;&nbsp;&nbsp;"I to vas brine", rekoh.
<BR>&nbsp;&nbsp;&nbsp;&nbsp;&nbsp;"Užasava me. Čeznem za nadređenima." Zagledao se preko mirne vode, u obale ovog neobičnog jezera. "Ko vadi rudu? Odakle ona potiče?"
<BR>&nbsp;&nbsp;&nbsp;&nbsp;&nbsp;"Ona je vadi", rekoh. "Njegova mrtva žena, Kaitla."
<BR>&nbsp;&nbsp;&nbsp;&nbsp;&nbsp;"Nalazimo se u zemji snova, ser Olmi", zamišljeno reče Salap.
<BR>
<BR>&nbsp;&nbsp;&nbsp;&nbsp;&nbsp;Jezero ostade za nama, a kanal je postajao sve uži i dublji, i više nismo sretali barže, niti bilo kakve čamce. Pilot je lako napredovao uz miran tok vode, električni motori su brujali, elise su ostavljale za sobom svetlucavi trag, prošaran draguljima vatre zbog sunca na zalasku. Sunce je i Salapa pretvorilo u pozlaćenog gusara. Malo šta smo govorili.
<BR>&nbsp;&nbsp;&nbsp;&nbsp;&nbsp;Mislim da smo obojica očekivala da ćemo uskoro umreti; ili će Brionovo predosećanje promene biti tačno, i promena će nas ubiti, ma kakva da je, ili će se promeniti sam Brion, pa će nas on ubiti...
<BR>&nbsp;&nbsp;&nbsp;&nbsp;&nbsp;Činilo nam se da imamo vrlo malo izgleda.
<BR>&nbsp;&nbsp;&nbsp;&nbsp;&nbsp;Često sam pomišljao na Širlu, nadajući se da prema njoj dobro postupaju, ali, zapravo, svi ljudi koje smo ostavili za sobom - živi ili mrtvi - kao da su se polako povlačili dublje u sećanja. Moja vaseljena svela se na čamac, kanal, Salapa i Briona. Svi ostali - čak i Frik i posada - bili su prekobrojni.
<BR>&nbsp;&nbsp;&nbsp;&nbsp;&nbsp;Frik je često dolazio na krmu da razgovara sa nama. Kao da je bio još svesniji svoje smrtnosti. Njegovo nervozno brbljanje počelo je da nas nervira, a davao je vrlo malo podataka. Nije hteo da odgovara na direktna pitanja, nego se povlačio kod Briona, koji je sedeo na pramcu kao žalostan, neutešan majmun.
<BR>&nbsp;&nbsp;&nbsp;&nbsp;&nbsp;Pre nego što je poslužena večera, pođoh napred i zaustavih se kraj njega. Salapovo raspoloženje prelazilo je i na mene i postajao sam nestrpljiv. On me pogleda sa očekivanjem.
<BR>&nbsp;&nbsp;&nbsp;&nbsp;&nbsp;"Svi su zbog vas nervozni", rekoh tiho. "Da li to želite?"
<BR>&nbsp;&nbsp;&nbsp;&nbsp;&nbsp;"Ja sam moćan čovek, ser Olmi. Ali nisam ćudljiv. Vladao sam ovim delom Lamarkije čvrstom rukom i dobro mi je išlo, s obzirom na okolnosti. Gruba vremena zahtevaju grube odluke."
<BR>&nbsp;&nbsp;&nbsp;&nbsp;&nbsp;"Rizikovaću da vas naljutim, ali opisaću vam prizor koji sam video uzvodno od Kalkute."
<BR>&nbsp;&nbsp;&nbsp;&nbsp;&nbsp;Brion se okrete od mene i prevrte očima. "Svakako neko delo generala Bejsa", reče.
<BR>&nbsp;&nbsp;&nbsp;&nbsp;&nbsp;"Ne neki naročit uspeh."
<BR>&nbsp;&nbsp;&nbsp;&nbsp;&nbsp;"Nisam razgovarao sa generalom Bejsom o takvim stvarima", reče Brion.
<BR>&nbsp;&nbsp;&nbsp;&nbsp;&nbsp;"Naredili ste mu da traži sirovine, da sakuplja decu i opremu iz nebranjenih sela?"
<BR>&nbsp;&nbsp;&nbsp;&nbsp;&nbsp;"Dobro ga poznajem. On nije čudovište. Odabrao sam ga posle najgore gladi, pošto je izgubio ženu i decu... Tada nije uopšte imao porodicu. U njegovim očima video sam pogled koji mi je rekao da će biti od koristi. Nije više imao za šta da živi."
<BR>&nbsp;&nbsp;&nbsp;&nbsp;&nbsp;"Stigao sam na Lamarkiju blizu sela po imenu Mesečina. Gotovo svi iz sela bili su ubijeni. Nisu pristali da daju Bejsu ono malo rude što su imali. Pretpostavljam da je Bejs hteo da uzme rudu na svoju ruku, bez razgovora sa Lenkom... jer ova ruda koju dobijate odavde nije dovoljna."
<BR>&nbsp;&nbsp;&nbsp;&nbsp;&nbsp;"Hoćete li me podvrći inkviziciji? Odustao sam od samokritike otkako je Kaitla umrla."
<BR>&nbsp;&nbsp;&nbsp;&nbsp;&nbsp;"Samo hoću da podelim sa vama ružnu uspomenu."
<BR>&nbsp;&nbsp;&nbsp;&nbsp;&nbsp;On polako trepnu. "Ako baš morate."
<BR>&nbsp;&nbsp;&nbsp;&nbsp;&nbsp;Pričao sam mu o leševima nagomilanim u zgradama Mesečine, o neumoljivim vojnicima na baržama duž Tera Nove, o zamci kod Kalkute i o deci u reci. Opisao sam mu izraz lica vojnika dok je sistematski i bez milosti pucao sa pramca barže. "Pucao je u sve redom. Čak i na decu u reci."
<BR>&nbsp;&nbsp;&nbsp;&nbsp;&nbsp;"Bio je uplašen do ludila", reče Brion.
<BR>&nbsp;&nbsp;&nbsp;&nbsp;&nbsp;"On je bio vaša ruka", rekoh. "Vaša ruka za ubijanje." Tako naglo sam se razbesneo da sam čuo šištanje u ušima, srce mi je ubrzano lupalo, i morao sam da se ugrizem za usnu kako bih se savladao.
<BR>&nbsp;&nbsp;&nbsp;&nbsp;&nbsp;Briona sam jedva čuo. "Ne razumem kako to mislite. On je bio vojnik", govorio je on.
<BR>&nbsp;&nbsp;&nbsp;&nbsp;&nbsp;"Vi ste ga stvorili", tiho rekoh. Priđe nam i Salap, zabrinut. Ugrožavao sam obojicu. Trebalo je da ja ostanem na obali.
<BR>&nbsp;&nbsp;&nbsp;&nbsp;&nbsp;No, Brionovo lice bilo je mirno, gotovo veselo. "Kažite mi da mislite kako sam ja odgovoran za sve na Lamarkiji", reče on. "To je zanimljiva zamisao."
<BR>&nbsp;&nbsp;&nbsp;&nbsp;&nbsp;"Od kakve su koristi vašem narodu ta čudovišta i budale što ih šaljete da ubijaju bez potrebe i uništavaju ono što ne mogu da upotrebe?"
<BR>&nbsp;&nbsp;&nbsp;&nbsp;&nbsp;"Od Heksamona sam očekivao nešto bolje. Jeste li sigurni da niste varalica?" Nasmejao se i odmahnuo glavom.
<BR>&nbsp;&nbsp;&nbsp;&nbsp;&nbsp;Bio je u pravu, naravno. Nisam se dovoljno jasno izrazio. "General Bejs nije ničim pomogao ni Nadervilu ni vama", rekoh. "Izazvali ste bezrazložno ubijanje. Otvorili ste vrata staroj, užasnoj istoriji. Nećete moći da ih zatvorite kad Lenka više ne bude."
<BR>&nbsp;&nbsp;&nbsp;&nbsp;&nbsp;Brion se naže napred, raširenih oštrih očiju, usana izvijenih u divlji osmeh. "Dugo i mnogo sam razmišljao o tome, ser Olmi. Ono što vi zovete 'stara, užasna istorija' zapravo je rast i sazrevanje malih skupina ljudi. Ako Lamarkija ikada bude gusto naseljena kao Čičak, ponašaćemo se drugačije. Lenk je otvorio vrata istorije kad nas je doveo ovamo, četiri hiljade ljudi usamljenih na ogromnom svetu. Ako hoćete da nađete oca tog sirotog kopileta sa barže, ne gledajte mene... gledajte Lenka."
<BR>&nbsp;&nbsp;&nbsp;&nbsp;&nbsp;Tu odmahnu rukom, i Frik nas žurno povede ka klupama na sredini, pod baldahin, pričajući neku besmislenu priču o bezbrojnim proslavama kada su stigle prve barže sa hranom.
<BR>&nbsp;&nbsp;&nbsp;&nbsp;&nbsp;Pred veče poče kiša. Brion je ostao napolju, zagledan u severnu obalu kanala, povremeno brišući kišu sa lica odmerenim i uvek istim pokretom ruke.
<BR>&nbsp;&nbsp;&nbsp;&nbsp;&nbsp;Stjuard, koji se odlikovao delotvornošću i tihom povučenošću, i čije je prisustvo prolazilo potpuno nezapaženo, posluži nas crnim, slatkim pivom i hladnim kolačima sa sirupom oštrog ukusa. Uključio je i svetla duž čamca. Držali smo se sredine kanala, motori su brujali i potiskivali nas brzinom od sedam ili osam čvorova, a čamac je predstavljao svetlu mrlju u nepomičnom i beskrajnom moru tame.
<BR>&nbsp;&nbsp;&nbsp;&nbsp;&nbsp;Brion se vratio na sedišta pod baldahinom, sav natopljen vodom; kosa mu je visila, crna i svetlucava, i stjuard mu dodade peškir.
<BR>&nbsp;&nbsp;&nbsp;&nbsp;&nbsp;"Ja nisam čudovište", reče Brion.
<BR>&nbsp;&nbsp;&nbsp;&nbsp;&nbsp;"Nisam čudovište", ponovio je kad sede, uzevši čašu slatkog piva. "Nisam došao da bih nametnuo filozofiju jednoumlja, čuda i neobičnosti. Nisam ubedio četiri hiljade ljudi da je svaka moja reč istina i da je svet u kome su odrasli, koji im je uobličio način razmišljanja, zlo mesto puno zlih sistema od kojih treba pobeći."
<BR>&nbsp;&nbsp;&nbsp;&nbsp;&nbsp;"Krivite Lenka za sve to", rekoh. "Čak i za ono što ste vi učinili ili naredili da se učini." Frik se na to povuče u senku. Salap prormrlja da je takav razgovor beskoristan.
<BR>&nbsp;&nbsp;&nbsp;&nbsp;&nbsp;Ali Brion planu. "Znate li kako je sve ovo počelo, ser Olmi? Da li je iko otkrio moj mali, lični deo istorije u Lenkovoj ličnoj vlasti? Kaitla i ja voleli smo se od detinjstva. Pošli smo u Atinu kao učitelji u Lenkovoj školi i imali smo povlasticu da se sretnemo sa Lenkom lično, sa Dobrim Lenkom, Sposobnim Lenkom. Lenk se zaljubio u Kaitlu i njenu sestru..."
<BR>&nbsp;&nbsp;&nbsp;&nbsp;&nbsp;"Ser Brione..." Frik je pokušao da ga prekine. Ponovo je izgledao spreman da iskoči iz čamca.
<BR>&nbsp;&nbsp;&nbsp;&nbsp;&nbsp;"Ovo je moja priča, prokleti da smo", reče Brion, odgurujući Frikovu pruženu ruku. "Ako je ser Olmi iz Heksamona, onda je ovde kao sudija - Mora biti! Ne može biti drugačije! - u ime naroda sa kojim bih najviše želeo da se nadmećem. Bio sam veoma mali kad su me roditelji doveli ovamo - bilo mi je sedam godina. Nisam imao izbora. Kao ni Kaitla."
<BR>&nbsp;&nbsp;&nbsp;&nbsp;&nbsp;Zavalio se u naslon i prostrelio me pogledom, a onda je tiho opsovao i nagnuo se napred, sklopivši ruke kao u molitvi, dodirnuvši nos palčevima. "Lenk se zaljubio u Kaitlu. Počeo je da joj se zvanično udvara. Već je bio oženjen, naravno, i ona ga je odbila. Nije prihvatio odbijanje. Bio je star i poštovan, i mi smo ga poštovali. Hiša je znala da se nas dvoje volimo i otišla je kod njega. Uzeo ju je... Ali nije mu bilo dosta. Želeo je Kaitlu. Na kraju, Kaitla i ja nismo imali drugog izbora do da napustimo Atinu. Nismo mogli da odemo ni na jedno mesto pod Lenkovom vlašću, jer bi nas našli i vratili nazad. Nije hteo da nas ubije, ne, nije on takva vrsta čudovišta. Ali smatrao je da ima pravo na neke povlastice, kao nadoknadu za ono što je, na ono što znači svom narodu. Uzeo bi poneku sitnicu s vremena na vreme, da nadoknadi sebi jade što je vođa, prorok, gotovo bog. I zato smo ukrali čamac i otišli na Hsiu, u Godvin. Tako je sve počelo, ser Olmi. Pre deset godina."
<BR>&nbsp;&nbsp;&nbsp;&nbsp;&nbsp;Frik zatvori oči i sede preko puta Briona, drhteći kao da i njega muči neki jad.
<BR>&nbsp;&nbsp;&nbsp;&nbsp;&nbsp;"Odrasli smo na Lamarkiji. Kad sam bio mlad, činilo mi se da je ovo bogato i čudesno mesto koje se ne bori protiv nas, ali nas ni ne prihvata. Rano sam naučio da mi nismo deo tela ovog živog mesta. Patili smo i umirali jer smo se nalazili između dve filozofije - da li da osvojimo ovo mesto za sebe, da ga prilagodimo našim pravilima, ili da ga pustimo da se razvija kao da mi ni ne postojimo. Lenk... nije mogao da se odluči." Zagledao se u mene, a beonjače su mu sijale.
<BR>&nbsp;&nbsp;&nbsp;&nbsp;&nbsp;"Šta ste vi odlučili?" upitah.
<BR>&nbsp;&nbsp;&nbsp;&nbsp;&nbsp;"Ja sam sav za Lamarkiju", reče Brion. "Ali borio sam se protiv nje, naređivao sam da joj kidaju tkivo i da se zemlja ogoljava za ljudske farme, za proizvodnju ljudske hrane - i kada su usevi umirali, pokušavao sam da zauzdam ekos, da uklopim svoj narod u ono što stoji na raspolaganju... I opet smo gladovali. Pošto sam voleo svoj narod, obesvetio sam ovaj kontinent, kao i drugi pre mene. Sve dok nisam shvatio da postoji drugi put. Nisam se klanjao Lenku, nisam hteo da mu prepustim svoju ženu, i zato je on pustio moj narod da umire, a da nije ni prstom mrdnuo."
<BR>&nbsp;&nbsp;&nbsp;&nbsp;&nbsp;"On tvrdi da niste tražili pomoć", reče Salap.
<BR>&nbsp;&nbsp;&nbsp;&nbsp;&nbsp;Ovo konačno potpuno razbesne Briona. Okrenuo se ka Salapu, zgrčenog lica, crvenih obraza, sa crvenim mrljama po licu i nabreklom venom na čelu. "Sudbine mi i Daha, rekao sam mu šta se dešava! I ja imam odgovornost. Zamolio sam za pomoć, iako sam ga mrzeo. Između nas nije bilo tajni o tome koliko moj narod pati!"
<BR>&nbsp;&nbsp;&nbsp;&nbsp;&nbsp;Salap je ostao hladan kao led. Njegovi tanki crni brkovi jedva da su se trzali u uglu. "Bez obzira na to da li je ser Olmi došao da sudi, ja svakako neću suditi, a izišao sam iz politike toliko davno da više uopšte nisam upućen u nju."
<BR>&nbsp;&nbsp;&nbsp;&nbsp;&nbsp;Brion je zurio između nas dvojice sa divljim, očajničkim izrazom lica, i to je potrajalo nekoliko dugih, bolnih sekundi. Potom mu lice opet ostade oprezno i hladno, brzinom koja se mogla objasniti samo velikom veštinom, ili postojanjem dubokog ponora u njegovim osećanjima, neke vrste pukotine kroz čitavu ličnost. Viđao sam tu sposobnost kod drugih vođa, toliko često i toliko ubedljivo su stavljali maske da više ni sami nisu znali šta zaista osećaju. Iskrenost pred samim sobom jeste luksuz koji vođe retko mogu sebi da dozvole, niti da podnose. No, kod Briona je ta nadarenost postala nešto više, možda čak i bolest.
<BR>&nbsp;&nbsp;&nbsp;&nbsp;&nbsp;Sada sam odmerio Briona. Nije bio veliki čovek, čak ni u nesigurnom smislu podsticanja ili predvođenja velikih događaja. Posedovao je male, osobene nadarenosti. A bio je strašno uplašen. Nisam mogao da procenim je li nam rekao istinu, ali bol je bio stvaran.
<BR>&nbsp;&nbsp;&nbsp;&nbsp;&nbsp;"Lamarkija će procvetati", tiho reče on. "To smo učinili Kaitla i ja, bar to. A kada procveta, kakvo mesto će nam ona dati, kakvo mesto možemo imati?"
<BR>
<BR>&nbsp;&nbsp;&nbsp;&nbsp;&nbsp;Predeo pokriven šikarom, crne i purpurne ivice koje su se dizale duž kanala kao ukrasni zidovi žive ograde, završio se kada je jutro odmaklo. Probudio sam se iz sna u kome sam ponovo bio u hodniku sa nekim neprijatnim vratima; osetio sam miris kolača u rerni, i još nešto snažno i biljno, nalik na sveži, vreli katran pomešan sa crnim čajem, melasu sa ružama, četinarsku smolu sa mirisom sveže pokošene trave - miris koji više nikada nisam uspeo da osetim, ni u životu ni u sećanju; miris živih palata velikih majki semena čitave Hsie.
<BR>&nbsp;&nbsp;&nbsp;&nbsp;&nbsp;Zašli smo u veliko unutrašnje more ili jezero slatke vode, čija se južna i istočna obala nisu ni videle, a severna je bila blizu, na možda dva kilometra od nas. Talasi koji su zapljuskivali čamac bili su kristalno plavi, a sa obale - blistavozelene obale, niske i ravne, pokrivene beskrajnim tepihom zelenih stabljika nalik na izdanke mladih biljaka, samo bez lišća - dopirao je talasav, šuštav, ćurlikav zvuk, tuđinskiji od svega što sam ikada čuo na Lamarkiji.
<BR>&nbsp;&nbsp;&nbsp;&nbsp;&nbsp;"Zemlja je bila zeleni svet" rekla je Nimcijan na Martinom ostrvu. Nigde na Lamarkiji nikada nije bilo ovoliko zelenila.
<BR>&nbsp;&nbsp;&nbsp;&nbsp;&nbsp;Brion je stajao na pramcu, poluodeven i opčinjen prizorom. Salap se mirno umivao u jezerskoj vodi, bacajući pogled na mene dok sam oblačio košulju i uzimao od stjuarda šolju sa penušavom kašom.
<BR>&nbsp;&nbsp;&nbsp;&nbsp;&nbsp;"Pogledajte šta je sve učinila!" uzviknu Brion. "Prošla su samo tri meseca, a koliko je hiljada hektara promenila!"
<BR>&nbsp;&nbsp;&nbsp;&nbsp;&nbsp;Salap stade kraj mene, tik uz jarbol, i zagleda se u obalu, čkiljeći. Stjuard donese poslužavnik sa kolačima i ponudi nas. Frik se oslanjao na baldahin. Laki vetar mrsio mu je kosu, ružičasta košulja bila mu je otkopčana, i cerio se kao da je pijan.
<BR>&nbsp;&nbsp;&nbsp;&nbsp;&nbsp;"Kako tvrdite da ste ovo izveli?" upita Salap Briona.
<BR>&nbsp;&nbsp;&nbsp;&nbsp;&nbsp;"Ne tvrdim", reče Brion. "Znam istinu, jer pošto je ona stvorila stvari po našem obličju, pokazali smo joj gde je pogrešila... Pošto nam je napravila hranu koju smo mogli da jedemo i filtrirala iz tla rude i smestila ih tamo odakle smo mogli da ih uzmemo, uzvratio sam joj. Godinama sam je proučavao, i znao sam gde joj je slabost, gde je nedelotvorna." Zurio je u Salapa, brzo trepćući.
<BR>&nbsp;&nbsp;&nbsp;&nbsp;&nbsp;"Šta ste joj dali?" upita Salap.
<BR>&nbsp;&nbsp;&nbsp;&nbsp;&nbsp;"Ko je ona?" upitah ja u isti mah.
<BR>&nbsp;&nbsp;&nbsp;&nbsp;&nbsp;Brion odmahnu glavom, očito zadivljen i čak pomalo uplašen onim što je video na obali. Oteturao se na sredinu čamca i zgrabio kolač sa poslužavnika, gutajući ga kao ogladnelo dete.
<BR>&nbsp;&nbsp;&nbsp;&nbsp;&nbsp;"Više nego što sam mogao da zamislim", reče on. "Zaboravite pokušaj da zamenimo našu mrtvu decu. Zaboravite pokušaj da naučimo njene scione da govore. To joj ništa nije značilo. Nije razumela. Mogla je da oponaša, ali nije mogla da razume. Tek je našu bocu primila i usvojila."
<BR>&nbsp;&nbsp;&nbsp;&nbsp;&nbsp;"Ni mi ne razumemo", strpljivo reče Salap.
<BR>&nbsp;&nbsp;&nbsp;&nbsp;&nbsp;"Destilovao sam ga i pročistio iz trave u bari ispred naše spavaće sobe. Ukrasne trave koju je Lenk poneo sa Čička, ljupke i jednostavne biljke. Bilo je lako izolovati ono što joj je trebalo i dati joj to u boci, koncentrovano, nepogrešivo."
<BR>&nbsp;&nbsp;&nbsp;&nbsp;&nbsp;"Hlorofil", reče Salap.
<BR>&nbsp;&nbsp;&nbsp;&nbsp;&nbsp;Brion se nasmeši. "Slabost Lamarkije", reče, a mrve su mu ispadale iz usta. "Ne samo hlorofil, nego i hloroplasti, čitava precizna fotosintetska struktura naših biljaka, izolovana, ali potpuna. Skrob i šećeri, čitav ciklus, sve u jednoj boci. I razumela je. Dala nam je opite koje ste videli u Nadervilu. Kaitlina bašta. Leteće fitide-čistači. Još hrane. Mogao sam javiti Bejsu da se vrati kući, jer sam znao da smo pobedili. Mogli smo da hranimo narod, i da pravimo mašine, i da stvorimo svoju nišu... Nije nam trebao niko drugi."
<BR>&nbsp;&nbsp;&nbsp;&nbsp;&nbsp;"Ali niste ga pozvali", rekoh.
<BR>&nbsp;&nbsp;&nbsp;&nbsp;&nbsp;"Nisam. Kaitla je rekla da moramo održati svoje obećanje. Morali smo da potražimo vas, ser Olmi, agenta ili agente Heksamona, i morali smo da oborimo Lenka, da jasno pokažemo da ljudi ovde ne mogu da opstanu. A onda bismo ostavili Lamarkiju sa poklonom koji smo joj dali."
<BR>&nbsp;&nbsp;&nbsp;&nbsp;&nbsp;"Stalno govorite ona. Ko je ili šta je ona?" ponovo upitah. "Majka semena, kraljica?"
<BR>&nbsp;&nbsp;&nbsp;&nbsp;&nbsp;Brion pokaza na istok. Iznad plave izmaglice na horizontu ugledasmo sedam debelih, crnih debala ili kula dublje u unutrašnjosti. Svako je bilo visoko najmanje pet stotina metara, sa prečnikom od sedamdeset do sto metara. "Ne znam tačno šta je ona. Koji deo je ona, sa novim oblikom. Ne znam ni da li je sasvim nova. Možda još nije sasvim stvorena. Ali znaćemo kad je vidimo."
<BR>&nbsp;&nbsp;&nbsp;&nbsp;&nbsp;Brion se okrete ka Salapu i meni. Preletao je pogledom sa jednog na drugog, a onda se zapilji u mene sa izrazom odlučnosti i očajanja. "Heksamon mora da dođe i odvede nas nazad. Ona je dobila ono što joj treba. Sada nijedan ekos ne može da je izazove."
<BR>
<BR>&nbsp;&nbsp;&nbsp;&nbsp;&nbsp;Pilot uvede čamac u uzano ušće zaliv koje je skretalo na istok, a potom na sever, sve dalje od obale jezera. Tiho smo brujali između gustih zidova tamnozelenog rastinja, širokih listova nalik na paprat, sa blistavim kapima vode na bezbroj vrhova, zatim tankih spiralnih stabljika što su se uvijale kroz rastinje i dizale desetinama metara iznad pokretne, drhtave mase, pa ogromnih zelenih peteljki ili izdanaka koji su se izdaleka videli, sa pupoljcima veličine divovskih sekvoja. Salap je imao izraz lica kakav nisam video ni kad smo našli homunkuluse na Martinom ostrvu: zapanjeno čuđenje. "Ovo je nova silva", reče on. "Sve je drugačije."
<BR>&nbsp;&nbsp;&nbsp;&nbsp;&nbsp;Prepodnevno sunce obasjavalo je ovo sveže obilje zelenila, i mi smo izgledali kao stvorenja što plivaju u okeanskom plićaku. Brionova beličasta koža naročito je dobila zeleni preliv. Čučao je na pramcu, sa laktovima na kolenima, savijajući i ispravljajući prste kao pauk noge, i neprekidno ližući usne.
<BR>&nbsp;&nbsp;&nbsp;&nbsp;&nbsp;"Nadam se da ćemo nači pristanište", doviknu nam. "Sad više nije daleko... Nadam se da ga ona u svom oduševljenju nije pregradila."
<BR>&nbsp;&nbsp;&nbsp;&nbsp;&nbsp;Scioni u vivarijumu oponašali su određene vrste zemaljskog biljnog života. Ovde je imitacija bila ovlašna ili uporedna. Šta god je kontrolisalo ovo bilje, očito je počelo od jednostavnih stvari i stvaralo nove planove i sheme sve bržim tempom.
<BR>&nbsp;&nbsp;&nbsp;&nbsp;&nbsp;Nebom su promicale senke: ogromni baloni prolazili su iznad nove silve, vukući dugačke, crne konpoce, a donja strana bila im je načičkana čipkastim kotaricama punih zelenih loptica veličine pesnice. Konopci su se savijali i poigravali nad silvom, spuštajući se, grčeći, povlačeći balon čas u jednom čas u drugom pravcu. Baloni su leteli brzinom od pet ili šest čvorova, i dok smo stigli do pristaništa koje je Brion tražio, nad nama su prošla tri balona.
<BR>&nbsp;&nbsp;&nbsp;&nbsp;&nbsp;Pilot je pažljivo manevrisao napred-nazad dok nismo lupnuli o ivicu doka od ksile, gotovo potpuno zaraslog. Brion iskoči na dok i podiže ruke. Gusti splet listova nalik na paprat i žutozelenih stabljika zguri se i razdvoji pred njegovim nogama kao trava smotana na dlanu.
<BR>&nbsp;&nbsp;&nbsp;&nbsp;&nbsp;"Seća se!" reče Brion. "Hajdemo. Nije daleko odavde - do kula ima tri kilometra."
<BR>&nbsp;&nbsp;&nbsp;&nbsp;&nbsp;Posada čamca i Brionovi čuvari nisu pošli sa nama. Kao da im je laknulo.
<BR>&nbsp;&nbsp;&nbsp;&nbsp;&nbsp;Frik uze od stjuarda nekoliko torbi sa hranom i četiri čuture; stjuard je nervozno odmeravao silvu. Pre nego što siđosmo sa čamca, Frik izvuče iz džepa tablicu i otvori je, a onda dade znak Salapu i meni da pogledamo ekran. Crnokosa žena, ozbiljna i ledeno lepa, pomalo nalik na Hišu, gledala nas je skeptičnim očima. "To je bila Kaitla", tiho reče Frik. Potom nam dade znak da pođemo.
<BR>&nbsp;&nbsp;&nbsp;&nbsp;&nbsp;Brion se probijao stazom između razdvojenog bilja manijačkom energijom, nalik na čamac koji na obrnutom filmu plovi sopstvenim tragom. Posle nekoliko minuta više nismo mogli da ga vidimo, ali išli kroz silvu njegovom stazom. "Otkuda zna kuda da pođe?" upita Salap Frika.
<BR>&nbsp;&nbsp;&nbsp;&nbsp;&nbsp;"Ona pravi stazu. Pokazuje nam kuda da idemo", reče Frik, znojeći se u vlažnoj vrelini. Osetih blagi miris sumpora - opet vulkanska aktivnost. Svakih nekoliko desetina metara prolazili smo kraj čistina gde su se novi zeleni scioni držali tla, i odatle su se videle kule. Bile su obrasle gustim puzavicama, ali ne zelenim, nego purpurnim i crnim. Nismo išli ka njima u pravoj liniji, ali približavali smo se.
<BR>&nbsp;&nbsp;&nbsp;&nbsp;&nbsp;Nad nama je prolebdeo još jedan crni balon, noseći teret ka zapadu.
<BR>&nbsp;&nbsp;&nbsp;&nbsp;&nbsp;"Ona vrši opite novim zelenim oblicima", reče Salap, "ali središnji deo ostavlja neizmenjen." Pokazao je ka kulama. "Da li nas tamo vodi?" upita on Frika.
<BR>&nbsp;&nbsp;&nbsp;&nbsp;&nbsp;Frik klimnu glavom. "Bio sam ovde sa njim pet puta", reče. "Nikad nije izgledalo ovako."
<BR>&nbsp;&nbsp;&nbsp;&nbsp;&nbsp;Posle petnaest minuta neprekidnog hoda ugledasmo Briona. Stajao je, okrenut ka severu, na vrhu brda koje se dizalo desetak metara nad okolnim tlom, pokriveno dugačkim, zelenim puzavicama nešto debljim od kanapa; dopirale su mu do kolena. Okrenuo se i povikao nizbrdo ka nama: "Sad vidite šta ona namerava. Odavde se vidi čitav plan."
<BR>&nbsp;&nbsp;&nbsp;&nbsp;&nbsp;Popesmo se na brdo i stadosmo kraj njega. Miris puzavica, pritisnutih našim nogama, bio je snažno voćan, a sitni oblaci crvene prašine podizali su nam se iznad kolena. Pošto smo se našli na istoj visini kao većina nove silve - samo su ogromni zeleni pupoljci bili viši od brda - ugledasmo široki tepih duboke plavozelene boje, prošaran koncentričnim krugovima svetlije, žutozelene. Videli smo na severu kraj zelenila i granicu između stare i nove silve - posle zelene nastupala je smeđa, crna i purpurna šikara. Preko čitavog predela, probijajući se između sedam kula, masa od više stotina crnih, purpurnih i crvenih transportnih balona trzavo se kretala ka spoljašnjim ivicama, zamenjujući iz vazduha mrtve scione novim.
<BR>&nbsp;&nbsp;&nbsp;&nbsp;&nbsp;"Koliko će trajati dok ovo stigne do Nadervila?" upita Frik.
<BR>&nbsp;&nbsp;&nbsp;&nbsp;&nbsp;"Ne znam", reče Brion.
<BR>&nbsp;&nbsp;&nbsp;&nbsp;&nbsp;"Nedelju dana ili manje, rekao bih" reče Salap. "Je li vaš narod spreman?"
<BR>&nbsp;&nbsp;&nbsp;&nbsp;&nbsp;"Ne znam kako da budemo spremni", reče Brion. Pošao je nizbrdo sa druge strane brega. Okrenuo sam se i pogledao sa ovog srazmerno visokog mesta. Video sam zaliv, vodu jezera koje je dosezalo do horizonta na jugu, a onda se ponovo okrenuh ka stubovima. Zadihan, drhtav zvižduk, tih i žalostiv, dopro je sa juga, možda sa obale jezera. Uzdrhtah od tog zvuka. To što tolika moć i pokretna promena stvaraju tako jednostavan, pticolik zvuk, bilo je istovremeno tipično za Lamarkiju i zastrašujuće.
<BR>&nbsp;&nbsp;&nbsp;&nbsp;&nbsp;Na zapadu su kumulusi i blistavi olujni oblaci stvorili meku planinu. Brion nas pozva sa ivice silve, koja se opet razdvoji pred njim. "Ekos stvara sopstvenu klimu. Za nekoliko dana biće kiše - čekajte pa ćete videti."
<BR>&nbsp;&nbsp;&nbsp;&nbsp;&nbsp;"Da", promrmlja Salap. "Iskusili smo već tu pojavu."
<BR>&nbsp;&nbsp;&nbsp;&nbsp;&nbsp;Trebalo nam je oko pet minuta da sustignemo Briona. Stajao je u ćorsokaku, jer su scioni pred njim odbijali da se razdvoje. On je koračao gore-dole, a sa lica mu je tekao znoj. Frik mu dodade označenu čuturu i on prilično otpi, pa obrisa usta rukavom. Frik nama dade druge čuture - Brion je pio samo iz svoje lične.
<BR>&nbsp;&nbsp;&nbsp;&nbsp;&nbsp;Brion duboko uzdahnu. "Ne bi nas dovela ovako daleko, a onda prestala..." Nastavio je da korača, gurkajući me u prolazu. Opet se sa juga začu zadihano ćurlikanje. Salap iskoristi zastanak da pažljivije prouči morfologiju ovih novih, zelenih sciona.
<BR>&nbsp;&nbsp;&nbsp;&nbsp;&nbsp;"Izgleda mi da su to probne varijante za stvaranje hrane", zaključi on. "Ona - mislim, ekos - vrši opite sa najdelotvornijim strukturama. Skladište hranljive materije, koriste ih za podsticanje stvaranja sciona u središtu... Tamo kuda idemo."
<BR>&nbsp;&nbsp;&nbsp;&nbsp;&nbsp;Pod našim nogama, smeđi komadići i krpice nalik na izuvijane i izlomljene grančice stvarali su podnožje silve. Kroz taj talog protezale su se bele cevi. Tamo gde je neko stao na cev što se nalazila blizu površine, iz nje je potekla mlečnobela tečnost, ravnomerno kapljući. Salap stavi jednu kap na jezik. "Slatko je", reče.
<BR>&nbsp;&nbsp;&nbsp;&nbsp;&nbsp;Nova mašina, novi opit.
<BR>&nbsp;&nbsp;&nbsp;&nbsp;&nbsp;"Da li biste vi učinili ovako nešto?" upitah Salapa dok je Brion neumorno koračao stazom, dovoljno daleko da nas ne čuje.
<BR>&nbsp;&nbsp;&nbsp;&nbsp;&nbsp;"Ne znam", zamišljeno reče Salap. Podiže obrvu i zagleda se u mene. "Da sam se setio toga, ko zna šta bih uradio. Ne znamo kako se on pogađao... Sa kakvim su oblikom ili organizmom razgovarali on i njegova žena. Niti kako su razgovarali."
<BR>&nbsp;&nbsp;&nbsp;&nbsp;&nbsp;"Ja sam ih video", javi se Frik, čučeći. Klimnuo je glavom i obrisao čelo krpom. "Sitni, crni crvi, sa po sedam ili devet nogu. Zvučali su nalik na ljudski govor, i uzimali su stvari od nas, našu hranu i opremu, i za uzvrat donosili druge stvari. Brion i Kaitla pokazivali su im biljke u saksijama i bocama, i crni crvi bi za nekoliko dana donosili imitacije. Kaitla je bila oduševljena. Kasnije, treći put, video sam prvog koji je pokušavao da deluje kao čovek. Čak je pokušao i da govori. Razgovarali smo pokretima, ali ono nije imalo prave oči. Ono... ona - pokušavalo da izgleda kao žensko - izgleda da nas je pratilo pomoću toplote. Ser Brion i Kaitla pokazali su mu nove biljke. Kaitline omiljene. Napravilo je nekoliko boljih imitacija i mi smo ih poneli za vivarijum. Ali nju nikada nisam video. Onu kojoj se on nada. Kada smo poslednji put bili ovde, kad je Kaitla umrla, ja sam ostao na čamcu. Ove džungle uopšte nije bilo."
<BR>&nbsp;&nbsp;&nbsp;&nbsp;&nbsp;"Da li se on nada da će dobiti nešto nalik na njegovu ženu?" upitah. "Imitaciju?"
<BR>&nbsp;&nbsp;&nbsp;&nbsp;&nbsp;Friku se to nije nimalo dopadalo. Premestio se sa noge na nogu, onako čučeći, i obrisao oči prstima, kriveći lice. "Poznavao sam Kaitlu", reče. "Bila je stroga, ali dobra žena. Divno je odgovarala ser Brionu. Kada je umrla, svima nam je teško palo. Ser Brion je bio očajan. I Hiša."
<BR>&nbsp;&nbsp;&nbsp;&nbsp;&nbsp;Nisam mogao da povežem ovo sa pljačkama i ubistvima. Usred ovolikih promena, smrt, okrutnost i nesposobnost mogu da izgube značaj. Moja smrt mogla bi da bude potpuno prigodna, ili besmislena. Mogao bih da prestanem sa ispitivanjem uzroka okrutnosti. Posle onog ispada pred Brionom, izgubio sam svako osećanje misije i svoje uloge; nisam bio ništa bolji, ništa moćniji od Frika. Konačno sam stekao poniznost, savršeno osećanje smrtnosti.
<BR>&nbsp;&nbsp;&nbsp;&nbsp;&nbsp;Pitao sam kako bi bilo ostati usred ove rastuće, sve zelenije silve, i ostati tu danima ili nedeljama.
<BR>&nbsp;&nbsp;&nbsp;&nbsp;&nbsp;Širla je bila jedina tačka oslonca koje nisam mogao da se otresem. Želeo sam da je vidim, da se uverim je li joj dobro. Kad bismo mogli da se ponovo sretnemo, stekao bih novo držanje, novo osećanje svrhe, oslobođen Čička i Puta.
<BR>&nbsp;&nbsp;&nbsp;&nbsp;&nbsp;Brion se vratio do drhtave barikade i tu je ćutke stajao, pognute glave. "Ja sam strpljiv", mrmljao je. "Ja sam strpljiv."
<BR>&nbsp;&nbsp;&nbsp;&nbsp;&nbsp;Barikada je i dalje bila tu.
<BR>&nbsp;&nbsp;&nbsp;&nbsp;&nbsp;"Imamo dovoljno hrane i vode", reče on. "Čekaćemo do sutra. Žao mi je. Ovo se ranije nije dešavalo."
<BR>&nbsp;&nbsp;&nbsp;&nbsp;&nbsp;"Ništa od ovoga se nije ranije dešavalo", reče Salap.
<BR>
<BR>&nbsp;&nbsp;&nbsp;&nbsp;&nbsp;Spavali smo na zemlji, dok je silva drhtala i rasla oko nas. Svakih nekoliko sati, nagli pokret u zidovima oko staza stvarao je zvuk nalik na vetar koji duva kroz drveće. Nemirno sam spavao i nisam se sećao da sam sanjao, a probudio sam se iznuren i potpuno nepripremljen za bilo šta. Nekoliko minuta po buđenju, pošto smo pojeli po kolač i otpili iz čuture koju smo delili ja i Salap, vratila mi se pažnja. Sledovanje vode bilo je nedovoljno i bio sam žedan, ali ne preterano.
<BR>&nbsp;&nbsp;&nbsp;&nbsp;&nbsp;Brion je klečao pred barikadom. "Ona priprema nešto", reče. "Ne bi nas dovela ovako daleko samo da bi nas blokirala."
<BR>&nbsp;&nbsp;&nbsp;&nbsp;&nbsp;"Znači, ona je inteligentna?" upta Salap.
<BR>&nbsp;&nbsp;&nbsp;&nbsp;&nbsp;Brion se nasmeja i odmahnu lgavom. "Koliko puta sam se to upitao? Koliko puta smo Kaitla i ja pričali o tome? A pošto je Kaitla umrla... Naravno, želeo sam da je povratim. To bi bilo divno. Da je imam, upijenu u svoj njenoj lepoti, sa svim mislima... u nečem većem. Inteligentnom."
<BR>&nbsp;&nbsp;&nbsp;&nbsp;&nbsp;Pomislih na raspravu na 'Obazrivom'. Lamarkija je bedna zamena za večno blaženstvo, ali sasvim dovoljna u poređenju sa ništavilom smrti.
<BR>&nbsp;&nbsp;&nbsp;&nbsp;&nbsp;Svi smo istovremeno začuli ljudske glasove na stazi iza nas. Brion se naglo trže i okrete. Izraz panike u njegovim očima, i panično pretraživanje podledom po šapćućim, drhtavim zidovima oko staze, pogodiše me gotovo kao nož. To je bilo lice čoveka koji, zapravo, ne želi da vidi duha koga želi više od svega.
<BR>&nbsp;&nbsp;&nbsp;&nbsp;&nbsp;Friku je savest, izgleda, bila mirna. U svakom slučaju, on je prvi poznao glasove. "To je Hiša", reče on. "I Grado, čini mi se... i Ulman."
<BR>&nbsp;&nbsp;&nbsp;&nbsp;&nbsp;Na krivini oko deset metara od slepog kraja staze pojavi se visok muškarac kratko ošišane crne kose i sumnjičavih, crnih očiju. Ugledao nas je i stao. Pogledao je udesno, niz stazu, i načinio mali pokret polupodignutom desnom rukom, kao da je naišao na divlje zveri, pa upozorava one iza sebe da budu vrlo tihi.
<BR>&nbsp;&nbsp;&nbsp;&nbsp;&nbsp;Smirena, ozbiljna žena kestenjaste kose, Hiša Čung, zaobišla ga je bez oklevanja i prišla nam; zapravo, prišla je Brionu, jer nije uopšte obratila pažnju na Frika, Salapa i mene.
<BR>&nbsp;&nbsp;&nbsp;&nbsp;&nbsp;"Ne bi trebalo da si tu", grdila je. "Prokletog ti daha, ne bi smeo da budeš ovde, pogotovo ne sada!"
<BR>&nbsp;&nbsp;&nbsp;&nbsp;&nbsp;Brion podiže ruke kao da se brani. "Tamo se ništa ne dešava", reče.
<BR>&nbsp;&nbsp;&nbsp;&nbsp;&nbsp;"Šta je to važnije i hitnije ovde?" upita ona. Za trenutak je izgledalo da primećuje moje posotjanje, jer kao da me je pogledala uglom oka, ali onda se još više namršti i nagnu se ka Brionu, koji još više podiže ruke. "Lenk se pakuje i vodi sve svoje na brodove. Fasid kaže da im tvoje odsustvo ne ostavlja drugog izbora."
<BR>&nbsp;&nbsp;&nbsp;&nbsp;&nbsp;"Neće da pričaju sa Bejsom?"
<BR>&nbsp;&nbsp;&nbsp;&nbsp;&nbsp;"Zašto si mislio da bi hteli?"
<BR>&nbsp;&nbsp;&nbsp;&nbsp;&nbsp;"Bejs se stara o svemu tome. Kakve veze ima to gde sam ja?" upita Brion. "I šta Lenk tu može?" Pred ovom odlučnom ženom njegov glas zvučao je kao glas deteta koje se brani.
<BR>&nbsp;&nbsp;&nbsp;&nbsp;&nbsp;"Otkuda ti znaš šta Lenk može ili ne može?" nastavi Hiša, gotovo se unevši Brionu u lice. "Nije u pitanju samo ova čudovišna silva."
<BR>&nbsp;&nbsp;&nbsp;&nbsp;&nbsp;"Pogledaj kako se izmenila", reče Brion, držeći se što je bolje mogao pred ženom višom od sebe, ali nadajući se da će je ubediti, a ne nadjačati.
<BR>&nbsp;&nbsp;&nbsp;&nbsp;&nbsp;Frik je pratio ovaj razgovor kao da se dosađuje. Čungova nije ostavljala utisak na njega - bar dok je videla samo Briona.
<BR>&nbsp;&nbsp;&nbsp;&nbsp;&nbsp;"Baš me briga da li se izmenila." Glas joj se slomio, i sad ga je uhvatila za obe ruke. "Šta možeš da radiš ovde?"
<BR>&nbsp;&nbsp;&nbsp;&nbsp;&nbsp;"Ovde je naša baština", reče Brion. Lice mu se izboralo kao meka koža i blago je zatresao rukama, ne da bi se oslobodio njenog stiska nego da bi načinio neki besmislen gest. "Ona je ovde. Nadao sam se da ću ubediti Heksamon..."
<BR>&nbsp;&nbsp;&nbsp;&nbsp;&nbsp;Sada se Čung okrete ka meni, puna prezira i besa. "Fasid mi je rekla za ovog varalicu", reče. Potom pokaza Salapa. "Bili su postiđeni zbog njega i njegove gluposti. Čak ni Lenk nije mogao da smisli kako da ga upotrebi protiv nas. A ti veruješ!"
<BR>&nbsp;&nbsp;&nbsp;&nbsp;&nbsp;"On nema nikakav dokaz", reče Frik vedrim glasom, "ali vrlo je ubedljiv. Mislim da je ser Brion u pravu."
<BR>&nbsp;&nbsp;&nbsp;&nbsp;&nbsp;Ona zamahnu rukom i gotovo ga udari po licu. "Nije bitno ko je i šta je on. Gde je vojska, gde je moć koja će nas izvući odavde?"
<BR>&nbsp;&nbsp;&nbsp;&nbsp;&nbsp;"Nisu došli", reče Brion kao da je to nebitno.
<BR>&nbsp;&nbsp;&nbsp;&nbsp;&nbsp;Ona začkilji i izvi usne. Gledala me je uglom oka. Nisam mogao da kontrolišem svoju reakciju. Nikada nisam bio veliki kavaljer kad se suočim sa divljim besom žene. Zapravo, histerija i nije bila redovan deo mog života na Čičku.
<BR>&nbsp;&nbsp;&nbsp;&nbsp;&nbsp;Nasmejao sam se. Čung se nije pomerila i nije promenila izraz lica.
<BR>&nbsp;&nbsp;&nbsp;&nbsp;&nbsp;"Vi ste mrtvi", reče tiho Salapu i meni. "Nijednu našu reč nećete odneti Lenku."
<BR>&nbsp;&nbsp;&nbsp;&nbsp;&nbsp;"Hiša", reče Brion, vukući je za ruku. "Ništa od toga nije važno. Nije važno šta radi Lenk, a ni ja... Ništa nije važno. Pogledaj zelenilo. Ja sam joj dao alat. Prednost. Jasno sam izneo svoj zahtev."
<BR>&nbsp;&nbsp;&nbsp;&nbsp;&nbsp;"Kaitla je mrtva", reče Čung. "Moja sestra se neće vratiti."
<BR>&nbsp;&nbsp;&nbsp;&nbsp;&nbsp;Zeleni zid na kraju staze snažno se zatrese, i u sredini se stvori pukotina, šireći se, povlaćeći ivice u stranu. Pred ovim zelenim morem što se razdvaja, naš biološki Mojsije izgledao je iznenađen koliko i mi. U vazduhu ostade oblak crvene prašine, polako se spuštajući na tle. Staza se uskoro pružala stotinak metara od mesta gde smo stajali, ka unutrašnjoj ivici nove silve i ka početku terena čiji su granični kamenovi bili visoki stubovi.
<BR>&nbsp;&nbsp;&nbsp;&nbsp;&nbsp;"Meni nije htela da se otvori", reče Brion Hiši. "Otvara se pred tobom. Oseća tvoj miris. Mirišeš kao Kaitla."
<BR>&nbsp;&nbsp;&nbsp;&nbsp;&nbsp;Čung je piljila niz stazu, a bes i prezir kao da su popuštali. Njeno dostojanstvo nestade; ruke su joj se tresle dok je gledala Salapa. "To je besmisleno", reče ona.
<BR>&nbsp;&nbsp;&nbsp;&nbsp;&nbsp;"Idemo da vidimo", reče Salap, pošavši za Brionom, koji je već nastavio put.
<BR>&nbsp;&nbsp;&nbsp;&nbsp;&nbsp;"Ona je mrtva", reče Čung Friku i meni, nimalo uvereno. "Ništa ne može da je vrati."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
