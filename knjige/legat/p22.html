<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Probudio sam se u mraku i nisam mogao odmah da se setim gde sam, odnosno gde sam bio. Sećao sam se da sam bio u nekom dugačkom, jarko osvetljenom hodniku, možda na putu u drugu sobu. To je bio san. Konačno sam počeo da sanjam.
<BR>&nbsp;&nbsp;&nbsp;&nbsp;&nbsp;Nisam se obradovao kad sam se setio gde sam: još u Brionovom košmaru. Jasno sam osećao da će se uskoro otvoriti nova kapija i da ću biti odveden da podnesem izveštaj premijeru. To će biti mračna priča, ali ne toliko mračna kao strah koji sam osećao u snu, pri pomisli na ulazak u onu drugu sobu. Prevrnuo sam se na ležaju i snažno se uštinuo za uho, trudeći se da razbistrim misli.
<BR>&nbsp;&nbsp;&nbsp;&nbsp;&nbsp;Tamu razbi elektirčno svetlo.
<BR>&nbsp;&nbsp;&nbsp;&nbsp;&nbsp;Sedoh u krevetu. Soba je izgledala još praznije i bezličnije nego prethodne noći. Salap, Rendal i ja dobili smo smeštaj blizu glavne zgrade, dalje od kamene palate i vivarijuma. Nije bilo prozora; malo se razlikovalo od zatvorske ćelije, sem po nameštaju, koji je bio bar udoban, iako izanđao.
<BR>&nbsp;&nbsp;&nbsp;&nbsp;&nbsp;Električna svetiljka na tavanici tiho je zujala. Kroz vrata se začu ženski glas. "Ser Olmi, očekuju vas." Bila je to Hiša Čung.
<BR>&nbsp;&nbsp;&nbsp;&nbsp;&nbsp;"Ko to?"
<BR>&nbsp;&nbsp;&nbsp;&nbsp;&nbsp;"Ser Brion i general Bejs."
<BR>&nbsp;&nbsp;&nbsp;&nbsp;&nbsp;Brzo ustadoh iz kreveta. "Oblačim se", rekoh. "Koliko je sati?"
<BR>&nbsp;&nbsp;&nbsp;&nbsp;&nbsp;"Rano je jutro."
<BR>&nbsp;&nbsp;&nbsp;&nbsp;&nbsp;Kad sam izišao, Čung me je posmatrala sa bar malo zanimanja. "Košulja vam je ispasana pozadi", reče. Od nje je to zvučalo kao izjava dubokih osećanja. Delovala je gotovo šarmantno.
<BR>&nbsp;&nbsp;&nbsp;&nbsp;&nbsp;Upasah se i pođoh za njom iz zgrade, prljavom stazom između visokih zidova od cigle. Iza njih je počinjala visoka, gusta šikara, a potom uđosmo u tunel kroz prepletano rastinje. Zidovi tunela tiho su šuškali dok smo prolazili, tamne prepletene grančice pomerale su se za manje od centimetra dok je ogromna masa šikare nad našim glavama vršila sitna podešavanja.
<BR>&nbsp;&nbsp;&nbsp;&nbsp;&nbsp;"Da li se ovi tuneli ikada ispune ili zarastu?" upitah je.
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;Sreli smo Salapa i Rendala na raskrsnici četiri tunela. Njih su pratila dva stražara muškarca. Svaki je imao pištolj u futroli. Električne svetiljke visile su sa tavanice razgranatih tunela, okačene na suve, grube grane debljine ljudske noge. Čung skrete u levi tunel - činilo mi se da vodi ka jugu, ali nisam bio siguran - i mi pođosmo za njom, a stražari za nama.
<BR>&nbsp;&nbsp;&nbsp;&nbsp;&nbsp;Pedeset metara dalje stigosmo do krivine, a iza nje se videlo dnevno svetlo. Tunel se završavao, i mi izbismo na dno plitkog kratera, možda kilometar u prečniku. Stajali smo na mestu gde se zid kratera urušio, a pukotinu je ispunila šikara.
<BR>&nbsp;&nbsp;&nbsp;&nbsp;&nbsp;Vazduh je ovde bio vreo i nepomičan. Šikara iznad i iza nas šuškala je kao talasi na dalekoj obali.
<BR>&nbsp;&nbsp;&nbsp;&nbsp;&nbsp;U središtu kratera nalazila se masa sjajnocrnih polulopti, prošaranih šiljcima i lukovima, nalik na hrpu ogromnih mrtvih paukova. Stenovitim dnom kratera do njih je vodila staza. Čung pođe stazom, i mi ponovo krenusmo za njom. Pitao sam se da li uživa u ulozi nemog vodiča.
<BR>&nbsp;&nbsp;&nbsp;&nbsp;&nbsp;Krater je izgledao jalov. Podsetio me je na Martino ostrvo, ali ponegde su se iz pukotina u tlu i dalje dizali para i pramenje sumpornog gasa.
<BR>&nbsp;&nbsp;&nbsp;&nbsp;&nbsp;"Dolazite li često ovamo?" upita Rendal.
<BR>&nbsp;&nbsp;&nbsp;&nbsp;&nbsp;"Suviše često", odgovori Hiša Čung.
<BR>&nbsp;&nbsp;&nbsp;&nbsp;&nbsp;Staza je zaobilazila jedan blistavi luk, razapet između dveju crnih polukugli savršenih kao da su od duvanog stakla, i zaustavismo se pred malom, niskom, belom kućom koja je sve do sada ostala skrivena.
<BR>&nbsp;&nbsp;&nbsp;&nbsp;&nbsp;"Ovo smo mi sagradili", reče Čung. Otvorila je dvokrilna vrata od ksile iz šipraga, pažljivo nameštena, i mi uđosmo u svežu, mračnu odaju koja je snažno mirisala na pokošenu travu. Iz dugačkih pukotinma u tavanici dopiralo je dovoljno sunca da osvetli jasne šare na podu od lavinog šljunka.
<BR>&nbsp;&nbsp;&nbsp;&nbsp;&nbsp;Kad sam podigao pogled sa sjajnih pruga, ugledah dvojicu ljudi u senci, kraj stola u središtu belo okrečene sobe. Pređosmo preko prostorije, dok nam je šljunak škripao pod nogama, ošamućeni blistavim prugama sunca.
<BR>&nbsp;&nbsp;&nbsp;&nbsp;&nbsp;U sobi su se još nalazile police sa velikim bocama punim tečnosti, uglavnom zelene ili smeđe. Gladak betonski pod bio je iskošen ka odvodu u središtu. Pod je bio pokriven zelenim i smeđim mrljama, iako se videlo da je sveže oriban. Vlažne mrlje i potočić vode su to potvrđivali.
<BR>&nbsp;&nbsp;&nbsp;&nbsp;&nbsp;Vazduh se snažno osećao na bilje. Upališe se tri električne svetiljke na tavanici, i prvi put videh jasno dvojicu ljudi u središtu odaje.
<BR>&nbsp;&nbsp;&nbsp;&nbsp;&nbsp;Desno od stola stajao je onizak, žilav muškarac, mršavog lica sa prćastim nosom i visokim jagodicama koje su mu davale preterano detinjasti izraz, gotovo majmunski. Na prvi pogled izgledalo je da je moje visine, ali pokazalo se da je nekoliko centimetara niži. Ravna, smeđa kosa visila mu je oko ušiju. Izgledao je spreman da se nasmeši na svaki nagoveštaj: kao da mu je bilo drago da nas vidi, kao da smo stari prijatelji koji stižu posle dugog odsustva. Nosio je jednostavan, srebrnosivi kaput i pantalone, a kaput je spreda bio poluraskopčan, otkrivajući belu košulju bez okovratnika, a na rukama je nosio otrcane smeđe rukavice. U jednoj ruci držao je komad kanapa, koji je obmotavao i skidao sa prsta druge ruke.
<BR>&nbsp;&nbsp;&nbsp;&nbsp;&nbsp;"Ser Brione, generale Bejs, ovo su ser Salap, ser Rendal i ser Olmi." Brion pogleda pravo u mene, trljajući jednom rukom rame kao da ga boli, a onda poče da tapka prstima po mišici. Priđe mi i odmeri me kao da odlučuje hoće li me kupiti. Potom se nasmeši. "Generale?"
<BR>&nbsp;&nbsp;&nbsp;&nbsp;&nbsp;Bejs je nosio sivo civilno odelo. Bio je nešto viši od Briona, nabijen i širokih ramena, kao malil bik, snažan, sa debelim, mišićavim rukama. Oči su mu bile gotovo vesele, duboko usađene u beloputo lice sa rumenim obrazima. Bejs sleže ramenima. "Retko mogu da procenim ljude na prvi pogled. Tako dobro umemo da se krijemo."
<BR>&nbsp;&nbsp;&nbsp;&nbsp;&nbsp;Rendal je kruto stajao, ruku stegnutih na leđima, gledajući mehanički ostale, jednog po jednog. Po njegovom držanju i po beskrvnim, čvrsto prepletenim prstima video sam šta misli o Bejsu i Brionu.
<BR>&nbsp;&nbsp;&nbsp;&nbsp;&nbsp;Brion podiže oči i pogleda pravo u mene, iskreno se smešeći, a oči su mu blistale od zanimanja. "U redu. Pokažite mi nešto. Ubijte me sada, bolje nego da čekamo. Siguran sam da su vas Lenkovi ljudi nakljukali mržnjom."
<BR>&nbsp;&nbsp;&nbsp;&nbsp;&nbsp;Čini mi se da je napola očekivao da ću pružiti prst i pretvoriti ga u pepeo. Kao da mu se to dopadalo, i kao da je bio pomalo razočaran kad nisam ništa učinio. Oči su mu potamnele, a osmeh je izbledeo.
<BR>&nbsp;&nbsp;&nbsp;&nbsp;&nbsp;"Ne želite da me ubijete?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A da želite, da li biste mogli da me ubijete?"
<BR>&nbsp;&nbsp;&nbsp;&nbsp;&nbsp;"Nemam nikakvo oružje", rekoh.
<BR>&nbsp;&nbsp;&nbsp;&nbsp;&nbsp;Ponovo me je odmerio, kao da prvi put nije bilo dovoljno. "Spolja ili iznutra?"
<BR>&nbsp;&nbsp;&nbsp;&nbsp;&nbsp;"Nemam oružje", ponovih.
<BR>&nbsp;&nbsp;&nbsp;&nbsp;&nbsp;On se iznenada usmeri na Salapa. "Vi ste Mansur Salap. Znam vaše ime, naravno. Vaš pomoćnik, Šatro, bio mi je od koristi. Zapravo, već neko vreme sam svestan prisustva ser Olmija na Lamarkiji."
<BR>&nbsp;&nbsp;&nbsp;&nbsp;&nbsp;Ponovo okrete pogled ka meni i poče sve šire da se smeši, kao da mi čita misli. "Obićno čujem za folirante i nesrećnike. U vašem slučaju, moji obaveštajci naišli su na pravu stvar." Smešio se sve šire. "Koliko ste dugo ovde?" upita.
<BR>&nbsp;&nbsp;&nbsp;&nbsp;&nbsp;"Sto četrdeset tri dana."
<BR>&nbsp;&nbsp;&nbsp;&nbsp;&nbsp;"Zna li Lenk ko ste?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Brion uzmače, ali i dalje je zurio u mene. "Očekivao sam da će Heksamon poslati čitavu vojsku da nas kazni i odvede nazad na Čičak."
<BR>&nbsp;&nbsp;&nbsp;&nbsp;&nbsp;"Ja to nikad nisam očekivao", blago reče Bejs.
<BR>&nbsp;&nbsp;&nbsp;&nbsp;&nbsp;"Pa, ja sam se nadao tome", reče Brion. Dade nam znak da sednemo u stolice od ksile. Posedasmo u krug oko stola na sredini kvadratne sobe. "Ser Šatro je mislio da će steći neku korist ili da će se osvetiti ako vas prijavi. Ne voli vas. Čini mi se da on nikoga ne voli. Veoma je razočaran."
<BR>&nbsp;&nbsp;&nbsp;&nbsp;&nbsp;"Nije mi bio među najboljim studentima", reče Salap.
<BR>&nbsp;&nbsp;&nbsp;&nbsp;&nbsp;"Zanimljivo, prvi put kad imam priliku da se sretnem sa Lenkom, on dovodi ljude koji su zanimljiviji od njega... A među njima, ključne naučnike spasene iz brodoloma. Sa broda kapetana Kajzer-Baha. Rado bih se sreo sa njim. Žao mi je što je stradao. Čast mi je da vas upoznam, ser Rendale, i vas, ser Salape. Imam primerke svih vaših knjiga i članaka."
<BR>&nbsp;&nbsp;&nbsp;&nbsp;&nbsp;Salap klimnu glavom, ali oćuta. Moje priznanje unelo je zbrku u sastanak. Izgleda da je samo Brion sačuvao osećanje pravca.
<BR>&nbsp;&nbsp;&nbsp;&nbsp;&nbsp;Okrenuo se ka meni, sa rukama na kolenima. "Jeste li došli da nam sudite?" upita me.
<BR>&nbsp;&nbsp;&nbsp;&nbsp;&nbsp;"Došao sam da vidim jesu li ljudi naudili Lamarkiji."
<BR>&nbsp;&nbsp;&nbsp;&nbsp;&nbsp;"Potrajalo je dok su uspeli da nas nađu", reče Brion. "Dovoljno vremena da se rodi novo pokolenje - i da mnogi od nas umru. Hoće li nas Heksamon napasti da povrati planetu?"
<BR>&nbsp;&nbsp;&nbsp;&nbsp;&nbsp;"Nisam u vezi sa njima."
<BR>&nbsp;&nbsp;&nbsp;&nbsp;&nbsp;"Imate li ključnjaču?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Nemate nikakvog načina da razgovarate sa Čičkom?"
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Je li Lenk poneo svoju ključnjaču na brod?" upita Brion Bejsa.
<BR>&nbsp;&nbsp;&nbsp;&nbsp;&nbsp;"Da", odgovori general, podigavši bradu i češući se po vratu. Njegovi prsti ostavljali su beličaste tragove na rumenoj, naježenoj koži. Oči su mu izgledale premale za tako široko lice; jedno oko mu je bilo smeđe, a drugo svetloplavo.
<BR>&nbsp;&nbsp;&nbsp;&nbsp;&nbsp;"Ona više ne radi", obznani Brion. "I dalje je nosi sa sobom, ali slomio ju je u naletu besa, pre više godina. To bi trebalo da bude tajna." Brion frknu i prenese pogled na mene, brzo kao ptica. "Znači, ako niko ne dođe po vas, ne možete se vratiti u Put. Sad ste jedan od nas."
<BR>&nbsp;&nbsp;&nbsp;&nbsp;&nbsp;Bejs odmahnu glavom. "On nikada ne može biti jedan od nas. Šatro kaže da ste prisustvovali uništenju jednog sela na reci Tera Nova."
<BR>&nbsp;&nbsp;&nbsp;&nbsp;&nbsp;"Tako je", rekoh. "Sela Mesečina."
<BR>&nbsp;&nbsp;&nbsp;&nbsp;&nbsp;"Jeste li došli da nam sudite zbog toga i da javite Heksamonu da smo zločinci?"
<BR>&nbsp;&nbsp;&nbsp;&nbsp;&nbsp;Nisam odgovorio.
<BR>&nbsp;&nbsp;&nbsp;&nbsp;&nbsp;Bejs polako odmahnu glavom. "Nešto je pošlo naopako, zar ne?" upita. "Oni misle da nije potrebno slati vojsku."
<BR>&nbsp;&nbsp;&nbsp;&nbsp;&nbsp;"Možda ne mogu da dovoljno dugo drže otvorenu kapiju", reče Brion.
<BR>&nbsp;&nbsp;&nbsp;&nbsp;&nbsp;"Imao sam petnaest godina kad su me roditelji doveli ovamo", reče Bejs. "Gladovao sam i bolovao. Gledao sam kako mi majka i sestra umiru na porođaju. Lenk nam je to učinio. Ako Heksamon dođe, spreman sam da mi sude. Uradili smo ono što smo morali da bismo preživeli." Okrete se od mene. "On je agent", zaključi, gledajući u pod. "Ima taj izgled. Ostali nemaju. Verovatno bi trebalo da ih sve pobijemo."
<BR>&nbsp;&nbsp;&nbsp;&nbsp;&nbsp;Briona kao da je ovaj predlog uznemirio. "Ne verujem da nam mogu nauditi."
<BR>&nbsp;&nbsp;&nbsp;&nbsp;&nbsp;Vesti - ili glasine - o Lenkovoj ključnjači polako su mi se slegale. Ako je polomljena, i ako do sada niko drugi nije stigao na Lamarkiju, bilo je vrlo malo izgleda da ću okončati svoju misiju.
<BR>&nbsp;&nbsp;&nbsp;&nbsp;&nbsp;Ili, bolje rečeno, misija je postala moj život.
<BR>&nbsp;&nbsp;&nbsp;&nbsp;&nbsp;To me je uznemirilo više nego što sam želeo. Morao sam da ostanem smiren pred ovim detinjastim, majmunolikim čovekom i pred veselim, krupnim Bejsom, sa njegovim rumenim obrazima i smrtonosnim rečima.
<BR>&nbsp;&nbsp;&nbsp;&nbsp;&nbsp;"Ipak, vi ste zanimljivi", reče Brion. "Već godinama poštujem ser Salapa. Neki njegovi radovi pružili su mi saznanja potrebna za moja najveća otkrića. General Bejs je takođe zaslužan. On mi je dao vremena da se usredsredim."
<BR>&nbsp;&nbsp;&nbsp;&nbsp;&nbsp;"Nadam se da ćemo, kasnije, imati vremena za dug razgovor", reče Bejs. "Žao mi je što ne mogu duže da ostanem. Rado bih čuo šta se dešavalo na Čičku i u Putu."
<BR>&nbsp;&nbsp;&nbsp;&nbsp;&nbsp;"Treba se baviti diplomatijom, treba razgovarati sa Lenkom", reče Brion. "Ako se to može nazvati razgovor. Sposobni Čovek ne sluša baš mnogo. Toliko toga treba isplanirati, toliko pripremiti. Svi moramo da budemo na oprezu. Ser Salape, zašto ste došli na Lamarkiju?"
<BR>&nbsp;&nbsp;&nbsp;&nbsp;&nbsp;"Verovao sam u Lenka", reče Salap.
<BR>&nbsp;&nbsp;&nbsp;&nbsp;&nbsp;"Verujete li u ovo što ovde vidite - u vivarijum, u sav naš rad?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U saradnju, u komunikaciju?"
<BR>&nbsp;&nbsp;&nbsp;&nbsp;&nbsp;Salap klimnu glavom.
<BR>&nbsp;&nbsp;&nbsp;&nbsp;&nbsp;"Ser Rendale?"
<BR>&nbsp;&nbsp;&nbsp;&nbsp;&nbsp;"Izgleda mi stvarno", reče Rendal.
<BR>&nbsp;&nbsp;&nbsp;&nbsp;&nbsp;Brion se nasmeja. "Sve ovo - krater, kamene komore - bilo je dom majke semena. Pre više hiljada godina majka semena preselila se na drugo mesto, gore uz kanal. Poći ćemo tamo. Hoću da vam pokažem šta smo još učinili. Moja žena i ja. Mesecima nisam išao uz kanal. Ali uz ovako učenu gospodu, i ser Olmija, kao vrlo posebnog gosta, mislim da pregovori mogu da sačekaju." Odlučno je klimnuo glavom. "Ono što smo uspeli da učinimo važnije je od svega što vidite ovde."
<BR>&nbsp;&nbsp;&nbsp;&nbsp;&nbsp;Brion se nagnu ka meni, kao da se obraća detetu. "Ne mogu da pogodim šta mislite. Imate karakter i disciplinu, ser Olmi. To vas čini drugačijim od većine nas ostalih. Ovamo nas je dovela budala, obećanjima koja su prekršena čim smo stigli. Otada polako tonemo. Hodite sutra sa mnom uz kanal, pa ću vam pokazati koliko još treba da idemo dok ne stignemo do dna.
<BR>&nbsp;&nbsp;&nbsp;&nbsp;&nbsp;General Bejs me je posmatrao sitnim, duboko usađenim očima i naborao rumene obaze u prijateljskom osmehu. Klimnuo je glavom kao da se oprašta od kolege vojnika.
<BR>
<BR>&nbsp;&nbsp;&nbsp;&nbsp;&nbsp;Stražari su nas ovoga puta ostavili u zajedničkoj sobi u nekom drugom tunelu, verovatno bliže jezeru. Te noći nisam mnogo spavao. Ležao sam na uzanom, tvrdom krevetu i pitao se šta bi drugi agenti učinili da su poslati na Lamarkiju. Da li bi se tako beskorisno otkrili?
<BR>&nbsp;&nbsp;&nbsp;&nbsp;&nbsp;Salap se meškoljio na krevetu iznad mog. Konačno se spustio niz merdevine. "Čini mi se da je jutro", reče. "Osećam se kao đubrivo zatvoreno u šupi." Kad je sišao, uredio je svoje crno odelo i provukao prste kroz kosu, a onda je otišao do umivaonika i ispljuskao lice vodom.
<BR>&nbsp;&nbsp;&nbsp;&nbsp;&nbsp;Rendal prebaci noge preko ivice svog donjeg kreveta i proteže se. "Šta mislite da smeraju?" upita.
<BR>&nbsp;&nbsp;&nbsp;&nbsp;&nbsp;"Ne znam", reče Salap. "Ne dam da me iznenade."
<BR>&nbsp;&nbsp;&nbsp;&nbsp;&nbsp;Rendal uperi pogled u mene. "Možeš li ti da izvedeš nekakvo iznenađenje?" upita.
<BR>&nbsp;&nbsp;&nbsp;&nbsp;&nbsp;"Ne verujem", rekoh.
<BR>&nbsp;&nbsp;&nbsp;&nbsp;&nbsp;"Koliko se uopšte razlikuješ od Mansura i mene?" upita on.
<BR>&nbsp;&nbsp;&nbsp;&nbsp;&nbsp;"Nikada nisam tvrdio da se razlikujem."
<BR>&nbsp;&nbsp;&nbsp;&nbsp;&nbsp;"Samo su to mogli da pošalju - izviđača, da proveri teritoriju? I nikoga posle tebe?"
<BR>&nbsp;&nbsp;&nbsp;&nbsp;&nbsp;"Pretpostavljam da je tako bilo."
<BR>&nbsp;&nbsp;&nbsp;&nbsp;&nbsp;Salap je stajao oslonjen rukom o zid.
<BR>&nbsp;&nbsp;&nbsp;&nbsp;&nbsp;Rendal pogleda zid, vlažnih očiju. "Sve ove godine čekali smo kao deca nekoga ko će nas spasti od naše sopstvene gluposti. A Heksamon je poslao jednog jedinog čoveka."
<BR>&nbsp;&nbsp;&nbsp;&nbsp;&nbsp;"Smrtnika, kao što smo i mi", promrmlja Salap.
<BR>&nbsp;&nbsp;&nbsp;&nbsp;&nbsp;"Vi ste obojica adventisti?" upitah.
<BR>&nbsp;&nbsp;&nbsp;&nbsp;&nbsp;Salap klimnu glavom.
<BR>&nbsp;&nbsp;&nbsp;&nbsp;&nbsp;"Ja sam bio simpatizer", reče Rendal, "ali znao sam kojoj strani treba da se priklonim."
<BR>&nbsp;&nbsp;&nbsp;&nbsp;&nbsp;Salap se nasmeši kao đavo koji suviše dobro razume ljudsku prirodu. "Mislite da je ser Šatro slušao, onda na splavu?"
<BR>&nbsp;&nbsp;&nbsp;&nbsp;&nbsp;"Očito", rekoh.
<BR>&nbsp;&nbsp;&nbsp;&nbsp;&nbsp;"Možda bi bilo bolje da si prvoj osobi koju si sreo rekao ko si", reče Rendal.
<BR>&nbsp;&nbsp;&nbsp;&nbsp;&nbsp;"Prva osoba koju sam sreo bila je Larisa Strik-Kašemu", rekoh. "U tom trenutku mi se nije činilo kao dobra zamisao."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
