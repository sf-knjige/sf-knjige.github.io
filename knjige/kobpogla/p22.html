<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. KATAKOMBE PLANINE GROMA
<P>&nbsp;&nbsp;&nbsp;&nbsp;&nbsp;Drulov Mesec zagorčavao je noć poput ispijanja žuči. Pod njime, reka se bacala i urlala po Podlačevoj Klisuri kao da je neko drobi. Vodeni prah i klizava i raskvašena mahovina činili su da stepenište sa Oka postane varljivo poput živog blata.
<BR>&nbsp;&nbsp;&nbsp;&nbsp;&nbsp;Kovenant se sav narogušio od zlih slutnji. Najpre, kada je na njega došao red za spuštanje, užas ga je paralisao. Ali kada se Banor ponudio da ga prenese, našao je u sebi ponosa da sam krene. Kao dodatak konopcu od prijanjka, Banor i Korik držali su njegov štap kao ogradu za njega. Pošao je mučno u Klisuru kao da se upinje da prilikom svakog koraka zabravi stopala za kamen.
<BR>&nbsp;&nbsp;&nbsp;&nbsp;&nbsp;Stepenište se nepravilno spuštalo sa litice prema zidu Klisure. Uskoro je družina puzala ka bučnom ponoru, a vodilo ju je samo svetlo Birinairove baklje. Grimizna pena reke kao da je skakala na njih poput gladne pošasti dok su se približavali prolazu. Svaki korak bio je klizaviji od prethodnog. Iza sebe, Kovenant začu prigušeni povik kada se jedan ratnik okliznuo. Slabašni krik prenosio je užas poput tetive luka. Ali ukotvljenje konopca koje su pružali krvni gardisti bilo je sigurno; ratnik brzo povrati oslonac.
<BR>&nbsp;&nbsp;&nbsp;&nbsp;&nbsp;Spust se vukao dalje. Kovenant oseti kako članci počinju da ga bole od sve veće nesigurnosti nogu. Pokušao je da upije mislima pete u stenu, da ih učini delom kamena pomoću čiste usredsređenosti. A štap je grabio sve dok mu dlanovi nisu bili toliko klizavi od znoja da mu se činilo da mu se drvo otrže iz stiska. Kolena stadoše da mu klecaju.
<BR>&nbsp;&nbsp;&nbsp;&nbsp;&nbsp;Ali Banor i Korik su ga držali. Rastojanje do prolaza bivalo je sve manje. Posle nekoliko dugih, gadnih trenutaka, pretnja panike se povuče.
<BR>&nbsp;&nbsp;&nbsp;&nbsp;&nbsp;Onda je stigao do srazmerne bezbednosti terase. Stajao je u sredini družine između zida Klisure i kanala reke. Iznad njega, procep neba počeo je da sivi, ali to osvetljenje samo je naglašavalo tminu Klisure. Birinairova usamljena baklja treptala je kao da je izgubljena u bespuću.
<BR>&nbsp;&nbsp;&nbsp;&nbsp;&nbsp;Učesnici pohoda morali su da viču da bi se sporazumeli u huci reke. Kvan oštro dade eovodu naredbu za marširanje. Ratnici proveriše oružje. Sa nekoliko gestova i uz jedno ili dva blaga klimanja glavom Tuvor obavi poslednje dogovore sa krvnom gardom. Kovenant dograbi štap i proveri da je poneo kamendolski nož - Atiaranin nož. Imao je nejasan osećaj da je nešto zaboravio. Ali pre nego što je stigao da se priseti šta je to, pažnju su mu odvukli povici.
<BR>&nbsp;&nbsp;&nbsp;&nbsp;&nbsp;Stari Birinair vikao je na vrhovnog poglavara Prothala. Jedan jedini put, činilo se da srdočnik ne mari za svoje mrgodno dostojanstvo. Nasuprot rici reke, isturio je naborano i drhtavo lice prema Prothalu i kevtao: "Ne smeš! Rizik!"
<BR>&nbsp;&nbsp;&nbsp;&nbsp;&nbsp;Prothal je odrečno vrteo glavom.
<BR>&nbsp;&nbsp;&nbsp;&nbsp;&nbsp;"Ne možeš voditi! Dopusti meni!"
<BR>&nbsp;&nbsp;&nbsp;&nbsp;&nbsp;Prothal ponovo nemo odbi.
<BR>&nbsp;&nbsp;&nbsp;&nbsp;&nbsp;"Naravno!" povika Birinair, napevši se da prenese odlučnost preko zavijanja vode. "Ne smeš! Ja znam! Poznajem načine! Naravno! Jesi li dovoljno star da proučavaš? Znam stare mape. Nisam budala, znaš - makar izgledam star i...", na trenutak je zastao, "...i beskoristan. Moraš dopustiti meni!"
<BR>&nbsp;&nbsp;&nbsp;&nbsp;&nbsp;Prothal se napinjao da viče, a da ne zazvuči ljutito. "Vreme je kratko! Ne smemo odugovlačiti, Birinaire, stari prijatelju, a ja ne mogu preneti rizik ovog pohoda na drugog. To je moje mesto."
<BR>&nbsp;&nbsp;&nbsp;&nbsp;&nbsp;"Budalo!" frknu Birinair, usuđujući se na bilo kakvu drskost da bi dokazao svoj stav. "Kako ćeš videti?"
<BR>&nbsp;&nbsp;&nbsp;&nbsp;&nbsp;"Videti?"
<BR>&nbsp;&nbsp;&nbsp;&nbsp;&nbsp;"Naravno!" Srdočnik je drhtao od sarkazma. "Ići ćeš napred. Reskirati sve! Osvetliti put ognjem poglavara! Budalo! Drul će te spaziti pre nego što stigneš do Jazbinmosta!"
<BR>&nbsp;&nbsp;&nbsp;&nbsp;&nbsp;Prothal najzad shvati. "Ah, to je istina." Pogurio se, kao da ga je to uviđanje povredilo. "Tvoje svetlo je tiše od moga. Drul bi sigurno osetio naš dolazak ako bih upotrebio žezlo." Naglo se okrenu na jednu stranu, sada gnevan. "Tuvore!" naredi on. "Srdočni Birinair vodi! Osvetljavaće nam put umesto mene. Dobro ga pazi, Tuvore! Ne dozvoli da taj stari prijatelj ispašta meni namenjene opasnosti."
<BR>&nbsp;&nbsp;&nbsp;&nbsp;&nbsp;Birinair se sabra, nanovo otkrivši dostojanstvo u odgovornosti. Ugasio je štap koji je nosio i dao jednom ratniku da ga spakuje sa njegovim ostalim štapovima. Onda je kresnuo jedan kraj žezla i na njemu iskoči plamen. Odsečnim pokretom poziva digao je plamen i ukočeno pošao niz put prema ždrelu Planine Groma.
<BR>&nbsp;&nbsp;&nbsp;&nbsp;&nbsp;Terel i Korik smesta zaobiđoše žezlonošu i zauzeše istureni položaj na dvadeset stopa ispred njega. Druga dva krvna gardista stadoše odmah iza njega; a za njima su išli zajedno Mhoram i Prothal, zatim još dvojica krvnih gardista koje su sledili u koloni po jedan grivenarka Lita, Kovenant i Banor. Sledeći je marširao Kvan sa eovodom u koloni po troje, ostavljajući poslednju dvojicu krvnih gardista da drže začelje. U toj formaciji, družina pođe prema ulazu u katakombe.
<BR>&nbsp;&nbsp;&nbsp;&nbsp;&nbsp;Kovenant se nakratko osvrnu da bi uhvatio poslednji pogled na Penosleda u Oku. Ali nije video džina; Klisura je bila odveć puna tame. A put je zahtevao svu njegovu pažnju. Ušao je u stenu ispod Penosleda, ne mahnuvši mu niti mu uputivši neki znak u znak oproštaja.
<BR>&nbsp;&nbsp;&nbsp;&nbsp;&nbsp;I tako se družina zaputila sa dnevnog svetla - sa sunca, neba, otvorenog vazduha, trave i mogućnosti povlačenja - i nastavila pohod u ždrelo Planine Groma.
<BR>&nbsp;&nbsp;&nbsp;&nbsp;&nbsp;Kovenant zađe u to područje noći kao da stupa u kakvu moru. Nije se napregao pred ulazom u katakombe. Približio im se bez straha; olakšanje što je preživo spuštanje sa Oka trenutno je izazvalo u njemu imunost na paniku. Nije rekao zbogom Penosledu; nešto je zaboravio; ali ti trzaji unutar njega bili su rasuti osećajem iščekivanja, osećajem da će ga njegova pogodba izneti iz tog sna sa netaknutim osećajem da izdrži.
<BR>&nbsp;&nbsp;&nbsp;&nbsp;&nbsp;No, nebo nad glavom - otvorenost koje jedva da je bio svestan - bila je odrezana kao sekirom, a zamenila ju je divovska, kamenita težina planine, tako silna da je već i njen oreol sve drobio pod sobom. U njegovim ušima njena masa kao da je tutnjala poput udaljene grmljavine. Urlanje reke pojačavalo se u ždrelu pećine, postajalo senovito kao da je stegnuti bol struje još jednom stegnut u još oštriji i glasniji bol. Vodeni prah je bio gust poput kiše; pred družinom, Birinairov plamen goreo je slab i polutaman, a vlažni vazduh gotovo ga je gasio. A površina puta bila je opasna, prepuna rupa i krupnijeg i sitnijeg kamenja. Kovenant je napregao pažnju kao da osluškuje ne bi li čuo prizvuk razuma u bulažnjenju svoga iskustva, a pod tom napetošću nosio je poput kakvog štita nadu da će pobeći.
<BR>&nbsp;&nbsp;&nbsp;&nbsp;&nbsp;Na više različitih načina osećao je da mu je to jedina zaštita. Družina je delovala patetično slabo, bez ikakve odbrane pred jamnicima što nastanjuju mrak i pragrdanima. Dok se teturao kroz tamu koju je narušavala samo usamljena tačka Birinairove vatre, slutio je da će družina biti uskoro otkrivena. Onda će biti javljeno Drulu, a skrivene snage Jazbiništa pokuljaće napolje i armija će biti pozvana da se vrati - kakve je izglede imao Penosled protiv tolikih hiljada jamnika? - i družina će biti zgažena popu šačice drskih mrava. A u tom trenutku razrešenja ili smrti doći će njegovo sopstveno spasenje ili poraz. Nije mogao da predstavi sebi nikakav drugi izlaz.
<BR>&nbsp;&nbsp;&nbsp;&nbsp;&nbsp;Uz te misli, koračao je kao da osluškuje ne bi li čuo grmljavinu lavine.
<BR>&nbsp;&nbsp;&nbsp;&nbsp;&nbsp;Posle izvesnog rastojanja shvatio je da se zvuk reke menja. Put se pružao prema unutrašnjosti gotovo vodoravno, ali je reka padala u dubine stene. Struja se pretvarala u vodopad, survavanje u bezdan poput skoka u smrt. Zvuk se lagano povlačio dok je reka treskala sve dalje i dalje od ruba provalije.
<BR>&nbsp;&nbsp;&nbsp;&nbsp;&nbsp;Sada je u vazduhu bilo manje vodenih kapljica da pomračuju Birinairovu vatru. Sa manje vlage da ga pomuti, kameni zid je pokazivao više osnovnog granita. Između zida i provalije Kovenant se držao umirujućeg prisustva puta. Kada bi oštro spustio nogu, mogao je da oseti kako mu čvrstina terase skače od pete sve do osnove kičme.
<BR>&nbsp;&nbsp;&nbsp;&nbsp;&nbsp;Oko njega, pećina je postala nalik na tunel, osim provalije sa leve strane. Borio se protiv bojazni usredsređivanjem na sopstvene noge i žezlonošin štap. Reka se bespomoćno sunovraćala, a njena rika nestajala je poput prstiju koji grebu u potrazi za izgubljenom svrhom. Uskoro je mogao da čuje zvukove kretanja družine. Okrenuo se da bi video otvor prema Klisuri, ali ili je put lagano skretao, ili se otvor izgubio zbog rastojanja; nije video ništa iza sebe osim noći isto tako nepomućene kao i crnilo ispred njih.
<BR>&nbsp;&nbsp;&nbsp;&nbsp;&nbsp;No, posle izvesnog vremena osetio je da tama koja se nadnosila nad njima počinje da gubi oštrinu. Piljio je ispred sebe, pokušavao da izoštri taj osećaj. Niko nije govorio; družina je prigrlila tišinu kao da se plaši da su sami zidovi sposobni da čuju.
<BR>&nbsp;&nbsp;&nbsp;&nbsp;&nbsp;Ali ubrzo potom Birinair se zaustavi. Kovenant, Lita i poglavari se brzo pridružiše starom žezlonoši. Sa njim je stajao Terel.
<BR>&nbsp;&nbsp;&nbsp;&nbsp;&nbsp;"Jazbinmost je pred nama", reče krvni gardista. "Korik nadgleda. Ima stražara." Govorio je tiho, ali posle dugog ćutanja zvučalo je kao da njegov glas ne mari ni za kakve rizike.
<BR>&nbsp;&nbsp;&nbsp;&nbsp;&nbsp;"Ah, plašio sam se toga", prošapta Prothal. "Možemo li im prići?"
<BR>&nbsp;&nbsp;&nbsp;&nbsp;&nbsp;"Kamena svetlost baca tamne senke. Stražari stoje na mostu. Možemo se primaći na domet strele."
<BR>&nbsp;&nbsp;&nbsp;&nbsp;&nbsp;Mhoram tiho pozva Kvana, dok je Prothal pitao: "Koliko stražara?"
<BR>&nbsp;&nbsp;&nbsp;&nbsp;&nbsp;Terel odvrati: "Dva."
<BR>&nbsp;&nbsp;&nbsp;&nbsp;&nbsp;"Samo dva?"
<BR>&nbsp;&nbsp;&nbsp;&nbsp;&nbsp;Krvni gardista neprimetno sleže ramenima. "Dovoljni su. Između njih se pruža jedini ulaz u Jazbinište."
<BR>&nbsp;&nbsp;&nbsp;&nbsp;&nbsp;Ali Prothal ponovo dahnu: "Samo dvojica?" Činilo se da se trudi da prepozna opasnost koju ne može da vidi.
<BR>&nbsp;&nbsp;&nbsp;&nbsp;&nbsp;Dok je vrhovni poglavar razmišljao, Mhoram je brzo govorio sa Kvanom. Stožernik se smesta okrete eovodu i ubrzo su kraj Terela stajala dva ratnika i skidala lukove. Bili su to visoki, vitki Drvograđani, a u bledoj svetlosti njihovi udovi jedva da su delovali dovoljno snažno da napnu krute lukove.
<BR>&nbsp;&nbsp;&nbsp;&nbsp;&nbsp;Prothal je oklevao još samo jedan trenutak, gladeći bradu kao da pokušava da izvuče nejasne utiske u svest. Ali onda je potisnuo nemir i oštro klimnuo Terelu. Žustrim pokretima, krvni gardista povede dvojicu ratnika prema oslabljenoj noći pred njima.
<BR>&nbsp;&nbsp;&nbsp;&nbsp;&nbsp;Prothal napeto prošapta družini: "Pazite se. Ne rizikujte bez moje naredbe. Srce mi govori da nas ovde čeka neka opasnost - neka čudna opasnost koju Kevinovo Znanstvo pominje - ali sada ne mogu da je se setim. Ah, pamćenje! To znanje je tako mračno i izdvojeno od svega što smo saznali posle Obesvećenja. Razmislite, svi vi. Silno pazite."
<BR>&nbsp;&nbsp;&nbsp;&nbsp;&nbsp;Laganim hodom otišao je napred do Birinaira, a družina ga je sledila.
<BR>&nbsp;&nbsp;&nbsp;&nbsp;&nbsp;Sada je svetlo ravnomerno postajalo jasnije - narandžasto crveni, kameniti odsjaj koji je Kovenant video davno tokom kratkog susreta sa Drulom u Kiril Trendoru. Uskoro su učesnici pohoda videli da pećina posle nekoliko stotina jardi oštro skreće udesno, a da se istovremeno tavanica tunela podiže kao da se iza okuke nalazi neka ogromna dvorana.
<BR>&nbsp;&nbsp;&nbsp;&nbsp;&nbsp;Pre nego što su prešli polovinu rastojanja, Korik im se pridruži da ih odvede do bezbedne tačke. Putem je pokazao prema položaju Terela i dvojice ratnika. Oni su se popeli jednim delom uz desni zid i sada su klečali na ispustu na uglu okuke.
<BR>&nbsp;&nbsp;&nbsp;&nbsp;&nbsp;Korik povede družinu bliže procepu reke sve dok nisu stigli do golog kamenog zida. Činilo se da ih provalija napušta - da nestaje pravo u steni koja je okretala put prema noći - ali svetlost je sjala i preko te stene kao i kroz provaliju. Stena nije predstavljala zid, već zapravo ogromni kamen koji je stajao poput odškrinutih vrata pred ulazom u ogromnu odaju. Terel je odveo dvojicu ratnika na položaj odakle su mogli da odapnu strele preko tog kamena.
<BR>&nbsp;&nbsp;&nbsp;&nbsp;&nbsp;Korik povede Prothala, Mhorama i Kovenanta preko senke koju je bacao kamen sve dok nisu mogli da provire na levo iza njegove ivice. Kovenant zateče sebe kako gleda u visoku pećinu ravnog poda. Procep reke skretao je iza kamena i išao pod pravim uglom u odnosu na prethodni pravac pravo kroz središte dvorane, a onda je nestajao u daljem zidu. I tako put više nije išao uz reku. Ali nije bilo više nikakvih otvora u drugoj polovini pećine.
<BR>&nbsp;&nbsp;&nbsp;&nbsp;&nbsp;Na toj tački, procep je bio širok najmanje pedeset stopa. Jedini put preko njega vodio je preko masivnog mosta od žive stene koji je ispunjavao središte dvorane.
<BR>&nbsp;&nbsp;&nbsp;&nbsp;&nbsp;Pažljivo, Mhoram prošapta. "Samo dvojica. Dovoljni su. Molite se za sigurno nišanjenje. Neće biti druge prilike."
<BR>&nbsp;&nbsp;&nbsp;&nbsp;&nbsp;Najpre, Kovenant nije video stražare. Oči su mu se prikovale za dva stuba treptave, vilinske, kamene svetlosti koji su poput stražara stajali sa obe strane uzvišenja mosta. Ali on nagna sebe da pomnije osmotri most i ubrzo je razaznao dve crne prilike na samom mostu, po jednu kraj svakog stuba. U tolikoj blizini kamene svetlosti bile su gotovo nevidljive.
<BR>&nbsp;&nbsp;&nbsp;&nbsp;&nbsp;"Pragrdani", promrmlja vrhovni poglavar. "Sedmice mu! Moram se setiti! Zašto nisu jamnici? Zbog čega Drul traći pragrdane na takvu dužnost?"
<BR>&nbsp;&nbsp;&nbsp;&nbsp;&nbsp;Kovenant jedva da je slušao Prothalove nespokojne reči. Kamena svetlost potpuno mu je vezivala pažnju; činilo se da ga privlači na načine koje nije mogao ni da nasluti. Nekom naopakom logikom svog treptanja naterala ga je da postane svestan burme. Drulovski, moćni sjaj nagnao mu je šaku da ga zasvrbi oko prstena kao podsećanje da mu je obećanje bdenja doživelo neuspeh. Mrgodno je stegao pesnicu.
<BR>&nbsp;&nbsp;&nbsp;&nbsp;&nbsp;Prothal se sabra i teško reče Koriku: "Pokušaj. Samo možemo da ne uspemo."
<BR>&nbsp;&nbsp;&nbsp;&nbsp;&nbsp;Bez reči, Korik klimnu Terelu.
<BR>&nbsp;&nbsp;&nbsp;&nbsp;&nbsp;Zajedno, dve tetive tiho zabrujaše.
<BR>&nbsp;&nbsp;&nbsp;&nbsp;&nbsp;Sledećeg trenutka, pragrdana nije bilo. Kovenant ih krajičkom pogleda uhvati kako padaju u procep poput crnih oblutaka.
<BR>&nbsp;&nbsp;&nbsp;&nbsp;&nbsp;Vrhovni poglavar uzdahom izrazi olakšanje. Mhoram okrenu leđa dvorani, uputi pokret čestitanja dvojici strelaca, a onda požuri do ostatka družine da da objašnjenja i naredbe. Od eovoda dopre tihi žamor veselja i šumovi olakšanja borbene napetosti.
<BR>&nbsp;&nbsp;&nbsp;&nbsp;&nbsp;"Ne popuštajte odbranu!" siknu Prothal. "Opasnost nije minula. Osećam to."
<BR>&nbsp;&nbsp;&nbsp;&nbsp;&nbsp;Kovenant je stajao na mestu gde se zatekao, zagledan u kamenu svetlost, stežući pesnicu. Dešavalo se nešto što nije shvatao.
<BR>&nbsp;&nbsp;&nbsp;&nbsp;&nbsp;"Prapoglavaru", reče Prothal tiho, "šta vidiš?"
<BR>&nbsp;&nbsp;&nbsp;&nbsp;&nbsp;"Moć." Prekidanje ga je nerviralo. Glas mu je hrapavo grebao grlo. "Drul je ima dovoljno da uz njega delujete luckasto." Digao je levu pesnicu. "Napolju je dan." Prsten mu je blistao krvavo crveno, pulsirao ritmom kamene svetlosti.
<BR>&nbsp;&nbsp;&nbsp;&nbsp;&nbsp;Prothal se namrgodi na prsten i silovito se usredsredi. Usne su mu bile zategnute preko zuba dok je mrmljao: "To nije u redu. Moram da se setim. Kamena svetlost ne može to da učini."
<BR>&nbsp;&nbsp;&nbsp;&nbsp;&nbsp;Mhoram se približi i reče pre nego što je video šta se odigrava između Kovenanta i Prothala: "Terel nam se ponovo pridružio. Spremni smo za prelazak." Prothal klimnu, ne obraćajući pažnju. Onda Mhoram primeti prsten. Kovenant začu zvuk kao da Mhoram škripi zubima. Poglavar posegnu i stegnu šakom Kovenantovu pesnicu.
<BR>&nbsp;&nbsp;&nbsp;&nbsp;&nbsp;Trenutak kasnije, okrenuo se i dao znak družini. Kvan povede eovod sa krvnim gardistima. Prothal je delovao rasejano, ali je pošao sa Birinairom u dvoranu. Automatski, Kovenant stade da ih sledi prema Jazbinmostu.
<BR>&nbsp;&nbsp;&nbsp;&nbsp;&nbsp;Tuvor i još jedan krvni gardista pođoše ispred vrhovnog poglavara. Prišli su mostu, proveravajući da li je prelaz zaista bezbedan pre nego što poglavari pređu.
<BR>&nbsp;&nbsp;&nbsp;&nbsp;&nbsp;Kovenant je hodao napred kao u transu. Njegova opčinjenost kamenom svetlošću je rasla. Prsten mu postade vruć. Morao je da uloži priličan napor svesti da se upita zbog čega mu je prsten krvav, a ne narandžasto crven kao svetleći stubovi. Ali nije imao odgovora. Osećao je da ga zahvata promena kojoj nije mogao da se odupire, niti je mogao da je odmeri ili makar da je podvrgne analizi. Kao da mu je prsten mutio čula, okretao ih oko njihove ose da bi zavirila u neznane dimenzije.
<BR>&nbsp;&nbsp;&nbsp;&nbsp;&nbsp;Tuvor i njegov drug krenuše uz most. Prothal zadrža družinu, i pored opasnosti od ostajanja na otvorenoj svetlosti. Piljio je za Tuvorom i povlačio bradu rukom koja se tresla od starosti.
<BR>&nbsp;&nbsp;&nbsp;&nbsp;&nbsp;Kovenant oseti kako opčinjenost ovladava njime. Pećina je počinjala da se menja. Na pojedinim mestima kameni zidovi su delovali tanje, kao da samo što ne postanu prozirni. Kvan, Lita i ratnici su isto tako postajali prozirni, približavali su se nematerijalnosti utvara. Prothal i Mhoram su delovali čvršće, ali je Prothal treperio tamo gde je Mhoram bio nepromenljiv. Samo krvni gardisti nisu davali nikakav znak da se rastaču, da gube suštinu u izmaglici - krvni gardisti i prsten. Kovenantovo sopstveno telo sada je delovalo toliko neodređeno da se plašio da će prsten propasti kroz njega na kamen. Na njegov drhtaj, Banor se podiže - čvrst, neumoljiv i opasan, kao da bi najobičniji dodir krvnog gardiste mogao u vetar rasuti njegovo biće pretvoreno u oblak.
<BR>&nbsp;&nbsp;&nbsp;&nbsp;&nbsp;Prelazio je u nepostojanje. Pokušao je da dograbi sebe, ali mu prsti ostadoše prazni.
<BR>&nbsp;&nbsp;&nbsp;&nbsp;&nbsp;Tuvor je stigao do najvišeg dela prelaza. Činilo se da će se most srušiti pod njim - on je delovao mnogo čvršće od kamena.
<BR>&nbsp;&nbsp;&nbsp;&nbsp;&nbsp;Onda je Kovenant ugleda - petlju titravog vazduha koja je obilazila središte mosta, pružala se preko čitavog puta i zaokretala oko prolaza i ispod njega da bi se ponovo vratila. Nije shvatao o čemu je reč, ništa nije shvatao u vezi sa njom, osim da je moćna.
<BR>&nbsp;&nbsp;&nbsp;&nbsp;&nbsp;Tuvor samo što nije zakoračio u nju.
<BR>&nbsp;&nbsp;&nbsp;&nbsp;&nbsp;Sa naporom poput grča, Kovenant stade da se bori, da se odupire začaranosti. Neka intuicija mu je govorila da će Tuvor poginuti. Čak i gubavac! - preklinjao je sebe. Ovo nije bilo deo njegove pogodbe; nije obećao da će stajati ćutke i gledati čoveka kako gine. Vatru mu paklenu! Onda, sa nanovo otkrivenim besom, ponovo je viknuo u sebi: vatru mu paklenu!
<BR>&nbsp;&nbsp;&nbsp;&nbsp;&nbsp;"Stoj!" jeknu on. "Zar ne vidiš?"
<BR>&nbsp;&nbsp;&nbsp;&nbsp;&nbsp;Prothal smesta viknu: "Tuvore! Ne mrdaj!" Okrenuvši se Kovenantu, upitao je: "Šta je to? Šta vidiš?"
<BR>&nbsp;&nbsp;&nbsp;&nbsp;&nbsp;Silovitost besa vrati deo čvrstine njegovom pogledu. Ali Prothal je još delovao opasno nematerijalno. Kovenant trže svoj prsten, frknu: "Vrati ih ovamo. Jesi li slep? Nije to kamena svetlost. Tamo ima još nešto."
<BR>&nbsp;&nbsp;&nbsp;&nbsp;&nbsp;Mhoram pozva Tuvora i njegovog pratioca. Ali Prothal je jedan dugi trenutak samo piljio u Kovenanta u praznom strahu. Onda, naglo, udari žezlom o kamen i izbaci: "Pragrdani! A kamena svetlost upravo tamo - kao sidro! Ah, slep sam, slep! Oni održavaju silu!"
<BR>&nbsp;&nbsp;&nbsp;&nbsp;&nbsp;U neverici, Mhoram prošapta: "Reč opomene?"
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Da li je moguće? Da li je Drul u potpunosti ovladao žezlom? Može li da prizove toliku moć?"
<BR>&nbsp;&nbsp;&nbsp;&nbsp;&nbsp;Prothal se već zaputio prema mostu. Preko ramena je odvratio: "Ima poglavara Kletnika da ga poduči. Mi nemamo takvu pomoć." Trenutak kasnije, krupnim koracima je išao uz most sa Tuvorom odmah iza njega.
<BR>&nbsp;&nbsp;&nbsp;&nbsp;&nbsp;Začaranost ponovo zahvati Kovenanta. Ali sada ju je bolje poznavao i držao ju je gde joj je mesto uz pomoć psovki. Još je mogao da vidi titravu petlju Reči kada joj se Prothal primakao.
<BR>&nbsp;&nbsp;&nbsp;&nbsp;&nbsp;Vrhovni poglavar se polako približio i najzad stao na korak ispred Reči. Dohvativši žezlo levom rukom, digao je desnicu sa dlanom napred poput gesta prepoznavanja. Uz čegrtavi kašalj, počeo je da peva. Neprekidno ponavljajući isti motiv, pevao je tajanstveno na jeziku koji Kovenant nije razumeo - jeziku toliko starom da je zvučao sivo i posedelo. Prothal je pevao blago, blisko, kao da zalazi u privatni odnos sa Rečju opomene.
<BR>&nbsp;&nbsp;&nbsp;&nbsp;&nbsp;Postepeno, nejasno, poput nadolazeće magle, Reč postade vidljiva za družinu. U vazduhu nasuprot Prothalovom dlanu pojavila se nejasna traka crvenila, zgušnjavala se, poput dela neprimećene tapiserije. Bledo, obešeno crvenilo širilo se sve dok se veliki, grubi krug nije nalazio naspram njegovog dlana. Uz izuzetnu pažnju - sve vreme pevajući - digao je ruku da odmeri visinu Reči, kretao se postrance da prosudi njen oblik. Tako je, deo po deo, družina videla barijeru koja im se isprečila. A kako je Kovenant sve više dovodio sebe u saglasje sa krutim besom, njegovo sopstveno viđenje Reči je bledelo, sve dok nije video samo onoliki njen deo koliko su videli i ostali.
<BR>&nbsp;&nbsp;&nbsp;&nbsp;&nbsp;Najzad, Prothal spusti ruku i prekide pesmu. Traka nestade. Napeto je sišao sa mosta kao da se drži uspravno samo zahvaljujući jednostavnoj snazi odlučnosti. Ali pogled mu je bio pun shvatanja i odmeravanja rizika.
<BR>&nbsp;&nbsp;&nbsp;&nbsp;&nbsp;"Reč opomene", ozbiljno je ponovio, "koju je ovde postavila moć žezla zakona da obavesti Drula ukoliko mu linija odbrane bude narušena - i da na prvi dodir sruši Jazbinmost." Njegov ton navodio je pogled da se obruši u procep. "To je delo silne moći. Nijedan poglavar posle Obesvećenja nije bio u stanju za takav poduhvat. A čak i kada bismo imali moć da je raščinimo, ne bismo ništa time dobili, jer bi Drul bio upozoren. Pa ipak, postoji jedan znak u našu korist. Takva Reč se ne može održavati bez neprekidne pažnje. Mora se održavati, inače se raspada - iako ne dovoljno brzo za našu svrhu. To što je Drul postavio pragrdane kao stražare možda pokazuje da su mu misli negde drugde."
<BR>&nbsp;&nbsp;&nbsp;&nbsp;&nbsp;Divno! - zarežao Kovenant otrovno u sebi. Sjajno! Ruke su ga svrbele jakom željom da nekoga zadavi.
<BR>&nbsp;&nbsp;&nbsp;&nbsp;&nbsp;Prothal nastavi: "Ukoliko su Drulove oči okrenute na drugu stranu, moglo bi značiti da možemo da povijemo, Reč a da je ne prekinemo." Duboko je udahnuo, a onda ustvrdio: "Verujem da se to može učiniti. Ova Reč nije tako čista i opasna kao što bi mogla biti." Okrenuo se. "Ali se plašim za tebe, prapoglavare."
<BR>&nbsp;&nbsp;&nbsp;&nbsp;&nbsp;"Za mene?" Kovenant je reagovao kao da ga je vrhovni poglavar optužio za nešto. "Zašto?"
<BR>&nbsp;&nbsp;&nbsp;&nbsp;&nbsp;"Plašim se da bi prosta blizina tvog prstena mogla raščiniti Reč. Zato moraš proći poslednji. A čak i tada bi se moglo desiti da budemo zarobljeni u katakombama, bez mosta preko koga bismo izašli napolje."
<BR>&nbsp;&nbsp;&nbsp;&nbsp;&nbsp;Poslednji? Iznenada je imao predstavu kako ostaje zaboravljen ili zarobljen na tom mestu, kako mu taj duboki procep sprečava bekstvo koje mu je bilo neophodno. Želeo je da se pobuni: pustite me da ja idem prvi. Ako ja mogu, svi mogu. Ali uvideo je ludost takvog argumenta. Obuzdaj se, ubeđivao je sebe. Ispuni pogodbu. Od straha je zvučao gorko kada je zarežao: "Krenite najzad s tim. Jednog dana će poslati ovamo nekog novog stražara."
<BR>&nbsp;&nbsp;&nbsp;&nbsp;&nbsp;Prothal klimnu. Poslednji put odmerivši Kovenanta pogledom, okrenuo se. On i Mhoram pođoše uz most da se pobrinu za Reč.
<BR>&nbsp;&nbsp;&nbsp;&nbsp;&nbsp;Tuvor i Terel su ih sledili sa namotajima prijanjka koje su opasali poglavarima oko struka i slepili ih za podnožje mosta. Na taj način osigurani od rušenja mosta, Prothal i Mhoram su se pažljivo uspinjali sve dok nisu bili na dohvat ruke od Reči. Onda su zajedno klekli i počeli da pevaju.
<BR>&nbsp;&nbsp;&nbsp;&nbsp;&nbsp;Kada je dno Reči postalo vidljivo u grimizu, oni postaviše žezla uporedo sa njom na kamen ispred nje. Onda, uz mučnu pažnju, otkotrljaše žezla pravo ispod svetlucave sile. Jedan bolni trenutak ostali su nepokretni u položaju molitve kao da zaklinju drvo da ne prekine struju koja je tekla kraj njihovih lica. Titraj od koga srce trne odazva se iz crvenih velova. Ali poglavari su nastavili da pevaju - i uskoro se Reč primirila.
<BR>&nbsp;&nbsp;&nbsp;&nbsp;&nbsp;Napevši se, počeli su najteži deo posla. Stali su da dižu unutrašnje krajeve žezla.
<BR>&nbsp;&nbsp;&nbsp;&nbsp;&nbsp;Sa brzim uzdahom čuđenja i divljenja, družina vide kako se donja ivica Reči povija, ostavljajući ispod sebe niski procep nalik ulazu u šator.
<BR>&nbsp;&nbsp;&nbsp;&nbsp;&nbsp;Kada je vrh procepa bio na više od stopu visine, poglavari se slediše u tom položaju. Banor i još dvojica krvnih gardista smesta potrčaše uz most, razmotavajući konopac dok su to činili. Jedan po jedan, otpuzali su ispod procepa i odneli kraj konopca na bezbedno tlo sa druge strane mosta.
<BR>&nbsp;&nbsp;&nbsp;&nbsp;&nbsp;Čim je Banor prikačio svoj kraj konopca, Mhoram uhvati Prothalovo žezlo. Vrhovni poglavar otpuza ispod procepa, a onda je držao žezla za Mhorama. Do trenutka kada je Mhoram ponovo zauzeo položaj kraj Prothala, stari Birinair je već bio tu, spreman da prođe. Iza njega u hitroj koloni po jedan prošao je eovod, koga su sledili Kvan i Lita.
<BR>&nbsp;&nbsp;&nbsp;&nbsp;&nbsp;Na smenu, Tuvor i Terel skliznuše ispod Reči i pričvrstiše konopce za dvojicu poglavara iza procepa. Onda, krećući se trkom, poslednje krvne gardiste obaviše središnji spasilački konopac oko Kovenanta i probiše se ispod procepa.
<BR>&nbsp;&nbsp;&nbsp;&nbsp;&nbsp;Ostao je sam.
<BR>&nbsp;&nbsp;&nbsp;&nbsp;&nbsp;U hladnom znoju besa i straha pošao je uz most. Imao je utisak da ga dva stuba kamene svetlosti pažljivo zagledaju. Silovito je pošao uz most, psujući Kletnika i psujući sebe zbog straha. Nije bacio nijedan pogled prema ponoru. Zagledan u procep ispod Reči, usredsredio je gnev i primakao se titravoj tapiseriji moći. Dok se približavao, prsten mu je pekao ruku. Činilo se da most postaje tanji, kao da se rastapa ispod njega. Reč postade oštrija, sve je više preovlađivala njegovim vidnim poljem.
<BR>&nbsp;&nbsp;&nbsp;&nbsp;&nbsp;Ali on se i dalje držao besa. Čak i gubavac! Stigao je do procepa, kleknuo ispred njega i na trenutak pogledao kroz titranje prema poglavarima. Sa lica im se slivao znoj, a glasovi su im podrhtavali u pesmi. Stegao je ruke oko Baradakasovog štapa i otpuzao u procep.
<BR>&nbsp;&nbsp;&nbsp;&nbsp;&nbsp;Dok je prolazio ispod Reči, začuo je na trenutak visoko pištanje poput zavijanja otpora. Tokom tog trenutka hladni crveni plamen izbi iz njegovog prstena.
<BR>&nbsp;&nbsp;&nbsp;&nbsp;&nbsp;Onda je bio na drugoj strani, a most i Reč ostali su nedirnuti.
<BR>&nbsp;&nbsp;&nbsp;&nbsp;&nbsp;Oteturao se niz prelaz, skidajući sa sebe konopac od prijanjka. Kada je bio na bezbednom, stajao je okrenut dovoljno dugo da vidi Prothala i Mhorama kako sklanjaju žezla ispod Reči. Onda je pošao iz dvorane Jazbinmosta u mračni tunel prolaza. Gotovo smesta osetio je Banorovo prisustvo kraj ramena, ali nije zastao sve dok tama nasuprot koje se gurao nije bila dovoljno gusta da deluje neprobojno.
<BR>&nbsp;&nbsp;&nbsp;&nbsp;&nbsp;Osujećeno i sa nagomilanim strahom, zaječao je: "Hoću da budem sam. Zašto me ne ostaviš na miru?"
<BR>&nbsp;&nbsp;&nbsp;&nbsp;&nbsp;Sa potisnutim napevnim prizvukom naglaska Haručaija, Banor odvrati: "Ti si prapoglavar Tomas Kovenant. Mi smo krvna garda. Tvoj život nam je poveren."
<BR>&nbsp;&nbsp;&nbsp;&nbsp;&nbsp;Kovenant je piljio u neprozirnu tminu oko sebe i razmišljao o neprirodnoj čvrstini krvnih gardista. Kakvo im je to načelo vezivanja činilo put manje smrtnom od žive stene u podnožju Planine Groma? Kratak pogled prema prstenu pokazao mu je da je njegov okrvavljeni odsjaj gotovo u potpunosti nestao. Otkrio je da je ljubomoran na Banorovu ravnodušnost; njegova sopstvena neprekidna povodljivost ga je vređala. Gonjen porivom opake intuicije, on odvrati: "To nije dovoljno."
<BR>&nbsp;&nbsp;&nbsp;&nbsp;&nbsp;Mogao je da predstavi sebi Banorovo neprimetno, rečito sleganje ramenima, a da ga ne vidi. U tami je prkosno čekao sve dok ga družina nije stigla.
<BR>&nbsp;&nbsp;&nbsp;&nbsp;&nbsp;Ali kada je ponovo stao da maršira na svom mestu u koloni - kada ga je zaobišao bledi Birinairov plamen i kada je počeo da hoda kao opčinjen njegovim vođstvom po nevidljivim smerovima puta - noć katakombi stuštila se prema njemu poput nebrojenih žudnih posmatrača, nestrpljivih da počnu sa prolivanjem krvi, i on poče da trpi reakciju na napetost. Ramena počeše da mu drhte, kao da predugo visi na rukama, a hladna okamina spusti mu se preko misli.
<BR>&nbsp;&nbsp;&nbsp;&nbsp;&nbsp;Reč opomene je otkrivala da ih je poglavar Kletnik očekivao, da je znao da neće pasti kao žrtve Drulove armije. Drul nije mogao da obrazuje Reč, a još manje da je učini tako osetljivom na belo zlato. Prema tome, služila je namerama Opakog, a ne Drula. Možda je bila neka vrsta probe - mera snage i dovitljivosti poglavara, pokazatelj Kovenantove ranjivosti. Ali šta god bila, predstavljala je delo Opakog. Kovenant je bio siguran da je Opaki znao sve - da je planirao, sređivao, činio neizbežnim ono što se događalo sa pohodom, svaki čin i odluku. Drul je bio neznalica, lud, manipulisan; jamnik verovatno nije mogao da shvati ni pola od onoga što je postigao pod Kletnikovom rukom.
<BR>&nbsp;&nbsp;&nbsp;&nbsp;&nbsp;Ali u svojim kostima Kovenant je znao sve te stvari od samog početka. Nisu ga iznenadile; pre ih je video kao znakove druge, više suštinske pretnje. Ta središnja opasnost - opasnost koja mu je tako ledila um da se činilo da samo njegovo meso može da reguje drhtanjem - imala je veze sa njegovim prstenom od belog zlata. Jasno je video opasnost zbog toga što je bio previše otupeo da bi se sakrio od nje. Čitava funkcija kompromisa, nagodbe sa Ranihinima, bila je da drži nemogućnost i stvarnost Domaje razdvojene, jedno nasuprot drugom - nazad! Pustite me na miru! - da ih spreči da se sudaraju jedno s drugim i da razaraju njegov neizvesni zahvat na životu. Ali poglavar Kletnik je koristio njegov prsten da sa silovitim udarcem sukobi suprotna ludila koja je tako očajnički morao da izbegava.
<BR>&nbsp;&nbsp;&nbsp;&nbsp;&nbsp;Razmislio je da li da baci prsten. Ali znao je da to ne bi mogao da učini. Burma je bila previše otežala upamćenom izgubljenom ljubavi, čašću i uzajamnim poštovanjem da bi je tek tako odbacio. A stari prosjak...
<BR>&nbsp;&nbsp;&nbsp;&nbsp;&nbsp;Ukoliko bi njegova pogodba doživela neuspeh, ne bi mu preostalo ništa čime bi mogao da se odbrani od tame - nikakva moć plodnosti ili doslednosti - ništa izuzev njegove sopstvene sposobnosti za tamu, njegovog nasilja, kadrosti da ubija. Ta sposobnost je vodila - bio je previše obamro da bi se odupirao zaključku - sigurno poput gubavosti do uništenja Domaje.
<BR>&nbsp;&nbsp;&nbsp;&nbsp;&nbsp;Tu je njegova obamrlost izgleda postajala potpuna. Nije mogao da bolje od toga odmeri situaciju. Mogao je samo da ide tragom Birinairovog plamena i da ponavlja poricanja poput kakvog očajnog crkvenog đaka, beznadno željnog vere, dok pokušava da prizove sopstvenu samostalnost.
<BR>&nbsp;&nbsp;&nbsp;&nbsp;&nbsp;Usredsredio se na to kuda gazi, kao da to predstavlja napor, a da je kamen nesiguran - kao da bi Birinair mogao da ga povede preko ruba bezdana.
<BR>&nbsp;&nbsp;&nbsp;&nbsp;&nbsp;Postepeno se karakter njihovog noćnog putovanja menjao. Najpre se izmenio osećaj okolnog tunela. Iza tame, zidovi kao da su se s vremena na vreme otvarali prema drugim tunelima, a u jednoj tački noć poprimi neizmernu dubinu, kao da družina prolazi dnom amfiteatra. Po tom slepom otvorenom prostoru Birinair je tragao za putem. Kada je osećaj širokog praznog prostora nestao, on povede drugove u kameni hodnik toliko nizak da je njegov plamen gotovo dodirivao tavanicu i toliko uzan da su morali da prolaze jedan po jedan.
<BR>&nbsp;&nbsp;&nbsp;&nbsp;&nbsp;Onda ih stari srdočnik povede zbunjujućim nizom zaokreta pravca, terena i dubine. Iz niskog tunela oštro su skrenuli i pošli niz dugački, strmi nagib bez ikakvih zidova koji su se mogli razaznati. Dok su se spuštali, skrećući levo i desno kod međaša koje je izgleda samo Birinair mogao da vidi, crni vazduh postade hladniji i nekako jeziviji, kao da nosi jeku pragrdana. Hladnoća je nailazila u naglim naletima i džepovima, duvala je preko ponora i tunela koji su se otvarali neviđeni sa obe strane prema skloniština, jamama, prolazima i velikim jamničkim dvoranama, sve to nevidljivo osim odjeka, naglog osećaja prostora koji se javljao u tami.
<BR>&nbsp;&nbsp;&nbsp;&nbsp;&nbsp;Još niže, nagli naleti promaje iznenada počeše da smrde. Vazduh dubina kao da je tekao nad stolećima nakupljene prljavštine, ogromnim hordama nesahranjenih mrtvaca, davno napuštenih laboratorija po kojima su se stvarale kobi. Na trenutke, zadah je postajao tako gust da je Kovenant mogao da ga vidi u vazduhu. A iz obližnjih otvora dopirali su hladni, udaljeni zvuci - čegrtanje kamičaka dok padaju u neizmerne provalije; povremeno tiho ječanje napregnutosti; nežni, kristalni, zveckavi zvuci poput kuckanja gvozdenih čekića; prigušene zagrobne detonacije; i dugi, umorni uzdasi, iscrpljeno izdisanje drevnih temelja planine. Kao da je sama tmina mrmljala dok je družina prolazila.
<BR>&nbsp;&nbsp;&nbsp;&nbsp;&nbsp;Ali na kraju su stigli do izuvijanog stepeništa uklesanog u kameni zid, sa neosvetljenim, gladnim ponorima ispod njih. A posle toga, išli su kroz zavojite tunele, dnom useka, preko oštrih kamenih grebena nalik obroncima u unutrašnjosti planine, oko jama sa ječanjem vode i zadahom raspadanja u njihovim dubinama, ispod dveri nalik ulazima u groteskne svečane dvorane - skretali su, penjali se i tražili smer u tami kao da je reč o opasnom limbu, neprolaznom i smrtonosnom, gde se menjala samo vrsta i jačina opasnosti. Da bi našao dokaz o sopstvenoj stvarnosti, Kovenant se kretao sa prstima leve ruke stegnutim preko srca u unutrašnjosti odore.
<BR>&nbsp;&nbsp;&nbsp;&nbsp;&nbsp;Tri puta se, na širokim, ravnim mestima koja su mogla biti dvorane, ispusti ili zaravni na vrhuncima okružene provalijama, družina zaustavila i obedovala hladnu hranu pod svetlošću Birinairovog žezla. Svaki obrok predstavljao je pomoć; prizor drugih lica oko plamena, uzimanje opipljivih namirnica delovali su kao potvrda i ojačanje sposobnosti družine da izdrži. Jednom Kvan nagna sebe da oproba neku šalu, ali mu je glas zvučao tako šuplje u večitoj ponoći da niko nije imao srca da odvrati. Posle svakog odmora učesnici pohoda bi se ponovo odvažno dali na put. I svaki put bi njihova prikupljena čvrstina još brže isparila, kao da je tmina udiše sa sve većom proždrljivošću.
<BR>&nbsp;&nbsp;&nbsp;&nbsp;&nbsp;Kasnije ih stari Birinair izvede iz hladnih i provetrenim prolaza u zatvorene, memljive, vrele tunele daleko od glavnine Jazbiništa. Da bi smanjio opasnost od otkrivanja, birao je put po delovima pećina više mrtvim od ostalih - tihim i napuštenim, sa malo preostalog svežeg vazduha. Ali atmosfera je samo podizala napetost družine. Kretali su se kao da vrište bez glasa u predviđanju neke slepe nesreće.
<BR>&nbsp;&nbsp;&nbsp;&nbsp;&nbsp;Išli su i išli, sve dok Kovenant nije znao samo to da ne marširaju danima jer prsten još nije počeo da mu svetli zbog izlaska Meseca. Ali posle izvesnog vremena njegovo belo zlato stade da blista poput grimiznog proročanstva. I daje su napredovali kroz ono za šta je sada znao da predstavlja noć. Nisu mogli sebi da dozvole san ili duže odmore. Vrhunac Drulove trenutne moći bio je samo jedan dan daleko.
<BR>&nbsp;&nbsp;&nbsp;&nbsp;&nbsp;Sledili su tunel sa zidovima koji kao da su stajali nadohvat Birinairove titrave vatre. Terel se naglo vrati sa isturenog položaja, izbivši iz tame da bi se pojavio pred starim žezlonošom. Prothal i Mhoram, sa Litom i Kovenantom iza sebe, žurno dođoše do Birinaira. Terelov glas sadržavao je prizvuk hitnje dok je govorio: "Pragrdani prilaze - možda njih pedeset. Videli su plamen."
<BR>&nbsp;&nbsp;&nbsp;&nbsp;&nbsp;Prothal zaječa; Mhoram siknu psovku. Grivenarka Lita uz siktanje uvuče vazduh i poput biča izvuče konopac iz kose kao da se sprema za susret sa tvari od koje su sazdane ranjanske more.
<BR>&nbsp;&nbsp;&nbsp;&nbsp;&nbsp;Ali pre nego što je iko mogao da dela, stari Birinair kao da se prelomi poput suve grančice. Povikavši: "Za mnom!" okrenuo se na desno i odjurio u tamu.
<BR>&nbsp;&nbsp;&nbsp;&nbsp;&nbsp;Dvojica krvnih gardista smesta potrčaše za njim. Jedan trenutak poglavari su oklevali. Onda Prothal povika: "Melenkurion!" i pohita za Birinairom. Mhoram poče da dovikuje naredbe; družina skoči u borbenu gotovost.
<BR>&nbsp;&nbsp;&nbsp;&nbsp;&nbsp;Kovenant je trčao za Birinairovom skakutavom vatrom. Žezlonošin povik nije zvučao poput panike. Taj krik: "Za mnom!" gonio je Kovenanta napred. Držao je oči na Birinairovom svetlu, sledio ga u niski, gotovo bezvazdušni tunel.
<BR>&nbsp;&nbsp;&nbsp;&nbsp;&nbsp;Birinair je trčao niz tunel, i dalje korak ili dva ispred krvnih gardista.
<BR>&nbsp;&nbsp;&nbsp;&nbsp;&nbsp;Iznenada se zaori vreli zvuk poput praska munje; bez ikakve opomene, pokrov plave vatre obujmi žezlonošu. Zaslepljujući, blistav, pregradio je tunel od vrha do dna. Huktao je poput peći. A Birinair je visio u njemu, raširenih udova, sleđen, crta izobličenih u agoniji. Pokraj njega, žezlo mu usplamte i pretvori se u pepeo.
<BR>&nbsp;&nbsp;&nbsp;&nbsp;&nbsp;Bez oklevanja, dvojica krvnih gardista se baciše na vatru. Ona ih obori nazad kao da su naleteli na kameni zid. Oni skupa skočiše na Birinaira, pokušavajući da ga izvuku iz plamenog prekrivača. Ali to nije imalo nikakvog dejstva; Birinair je visio tamo gde se zatekao, spržena žrtva u paučini plave vatre.
<BR>&nbsp;&nbsp;&nbsp;&nbsp;&nbsp;Krvni gardisti se pripremiše da još jednom skoče kada ih stiže vrhovni poglavar. Morao je da viče da bi se čuo nad praskanjem sile. "Moje mesto!" vikao je, gotovo vrištao. "Umreće! Pomozite Mhoramu!"
<BR>&nbsp;&nbsp;&nbsp;&nbsp;&nbsp;Činilo se da je prešao ivicu svesti. Lice mu je imalo izraz haosa. Raširenih ruku, prišao je napred i pokušao da obgrli Birinaira.
<BR>&nbsp;&nbsp;&nbsp;&nbsp;&nbsp;Vatra ga divljački odbi. On pade i jedan dugi trenutak osta da leži licem prema kamenu.
<BR>&nbsp;&nbsp;&nbsp;&nbsp;&nbsp;Iza njih, bitka je jačala. Pragrdani su obrazovali klin; čak i uz svu pomoć krvne garde i ratnika Mhoram jedva da je uspevao da se održi. Prvi nalet napada potisnuo je družinu; Mhoram se povukao nekoliko jardi u tunel u kome je visio Birinair. Onda se tamo ukopao. I pored Prothalovih krikova i urlanja vatre iza njega, držao je lice okrenuto prema pragrdanima.
<BR>&nbsp;&nbsp;&nbsp;&nbsp;&nbsp;Prothal se tegobno podiže. Glava mu je drhtala na starom vratu. Ali oči mu više nisu bile divlje.
<BR>&nbsp;&nbsp;&nbsp;&nbsp;&nbsp;Bio mu je potreban jedan trenutak da se sabere, jer je znao da već previše kasni. A onda, odmeravajući snagu, zavitlao je žezlom prema plavom sjaju.
<BR>&nbsp;&nbsp;&nbsp;&nbsp;&nbsp;Drvo nalete na njega uz zaslepljujući blesak. Jedan prazni trenutak, Kovenant nije ništa video. Kada mu se vid raščistio, on otkri da žezlo zakona visi u plamenom pokrovu. Birinair je ležao u tunelu iza vatre.
<BR>&nbsp;&nbsp;&nbsp;&nbsp;&nbsp;"Birinaire!" povika vrhovni poglavar. "Prijatelju moj!" Činilo se da veruje da bi mogao da pomogne žezlonoši ako bi stigao do njega na vreme. Ponovo se bacio na plamen i bio odbačen.
<BR>&nbsp;&nbsp;&nbsp;&nbsp;&nbsp;Pragrdani se opako dadoše u napad u gladnoj tišini. Dvojica iz Kvanovog eovoda padoše dok se družina povlačila u tunel, a još jedan pogibe sa gvozdenim kopljem u srcu. Jedna žena je zamahnula preblizu klina i ruka joj bi odsečena. Mhoram se borio protiv meštra znanstva sa sve većim očajem. Oko njega, krvna garda se borila vešto, ali su mogli da nađu malo otvora u klinu.
<BR>&nbsp;&nbsp;&nbsp;&nbsp;&nbsp;Kovenant je virio kroz plavu prekrivku prema Birinairu. Na licu žezlonoše nije bilo nikakvih tragova, ali je na njemu počivao razrogačeni pogled agonije, kao da je ostao živ jedan trenutak pošto mu je duša spržena. Ostaci ogrtača visili su oko njega u spaljenim dronjcima.
<BR>&nbsp;&nbsp;&nbsp;&nbsp;&nbsp;Za mnom!
<BR>&nbsp;&nbsp;&nbsp;&nbsp;&nbsp;To nije bila panika. Birinair je imao neku ideju. Njegov povik je odjekivao i silio. Ogrtač je visio oko njega.
<BR>&nbsp;&nbsp;&nbsp;&nbsp;&nbsp;Za mnom!
<BR>&nbsp;&nbsp;&nbsp;&nbsp;&nbsp;Kovenant je zaboravio nešto - nešto važno. Divlje, on krenu napred.
<BR>&nbsp;&nbsp;&nbsp;&nbsp;&nbsp;Mhoram se upinjao da udari jače. Snaga mu je igrala poput munje niz žezlo dok je zadavao meštru znanstva udarac za udarcem. Oslabljen gubicima, klin poče da se povlači.
<BR>&nbsp;&nbsp;&nbsp;&nbsp;&nbsp;Kovenant se zaustavi na nekoliko palaca od zida sile. Prothalov štap visio je okomito u njemu poput međaša. Vatra kao da je više upijala toplotu nego što ju je odavala. Kovenant oseti kako se hladi i obamire. U zaslepljujućoj plavoj sili video je priliku za žrtvovanje, bekstvo.
<BR>&nbsp;&nbsp;&nbsp;&nbsp;&nbsp;Iznenada, pragrdanski meštar znanstva ispusti kevtavi povik i formacija se rasturi. Provukla se oko Mhorama i jurnula u tunel prema vatri, prema vrhovnom poglavaru na kolenima. Mhoramove oči opasno blesnuše, ali se nije okrenuo od borbe. Viknuo je naredbu Kvanu i navalio na pragrdane još silnijom snagom.
<BR>&nbsp;&nbsp;&nbsp;&nbsp;&nbsp;Kvan skoči iz borbe. Pohitao je da skine luk, namesti strelu i odapne je pre nego što meštar znanstva stigne do Prothala.
<BR>&nbsp;&nbsp;&nbsp;&nbsp;&nbsp;Kovenant nejasno začu kako vrhovni poglavar ječi naspram mrtvog vazduha: "Prapoglavaru! Čuvaj se!" Ali nije slušao. Burma mu je blistala kao da je ugroženi mesec bio poput kamene svetlosti na Jazbinmostu - Reč opomene.
<BR>&nbsp;&nbsp;&nbsp;&nbsp;&nbsp;Posegao je levom rukom, oklevao na trenutak, a onda je dograbio žezlo vrhovnog poglavara.
<BR>&nbsp;&nbsp;&nbsp;&nbsp;&nbsp;Sila pokulja. Krvava vatra briznu iz njegovog prstena prema blistavoj plaveti. Urlik vatre uskovitla se iznad nivoa čujnosti. Onda dođe siloviti udar, nema eksplozija. Tle tunela poskoči kao da mu je kobilica naletela na greben.
<BR>&nbsp;&nbsp;&nbsp;&nbsp;&nbsp;Plava pregrada raspade se u dronjke.
<BR>&nbsp;&nbsp;&nbsp;&nbsp;&nbsp;Kvan je zakasnio da spase Prothala. Ali pragrdan nije napao vrhovnog poglavara. Skočio je preko njega prema Kovenantu. Svom snagom, Kvan nape luk i odape ga u leđa stvorenja.
<BR>&nbsp;&nbsp;&nbsp;&nbsp;&nbsp;Jedan trenutak, Kovenant je nepomično stajao, suludo osluškujući na jednu stranu, u užasu zagledan u naglu tminu. Nejasna, narandžasta vatra plamtela mu je na šaci i ruci, ali blistave plaveti je nestalo. Vatra mu nije zadavala bol, iako se najpre upila u njega kao da je od suvog drveta. Bila je hladna i prazna i zamrla je u neravnomernim titrajima, kao da ipak nije sadržao dovoljno topline da je nahrani.
<BR>&nbsp;&nbsp;&nbsp;&nbsp;&nbsp;Onda meštar znanstvam sa Kvanovom strelom posred ramena nalete na njega i baci ga na kamen.
<BR>&nbsp;&nbsp;&nbsp;&nbsp;&nbsp;Ubrzo potom, digao je pogled sa glavom punom izmaglice. Jedino svetlo u tunelu poticalo je od Mhoramovog poglavarskog ognja dok je potiskivao pragrdane. Onda se i to svetlo ugasi; pragrdani su bili razbijeni. Tuvor i krvna garda pođoše za njima da ih spreče da dojave Drulu, ali Mhoram povika: "Pustite ih! Već smo se razotkrili. Sada javljanje pragrdana više nije važno." Glasovi su ječali i cvileli u tami; uskoro dva ili tri ratnika upališe baklje. Plamenovi su bacali neobične, nejasne senke po zidovima. Družina se prikupi oko poglavara Mhorama i pođe tamo gde je Prothal klečao.
<BR>&nbsp;&nbsp;&nbsp;&nbsp;&nbsp;Vrhovni poglavar držao je Birinairovo sprženo obličje u rukama. Ali on odbaci saosećanje i bol družine. "Produžite", reče slabim glasom. "Otkrijte šta je to nameravao. Ja ću uskoro svršiti opraštanje." Kao da objašnjava, dodao je: "Držao je moje mesto."
<BR>&nbsp;&nbsp;&nbsp;&nbsp;&nbsp;Mhoram metnu ruku punu saučešća na rame vrhovnog poglavara. Ali opasnost njihovog položaja nije dozvoljavala da ostanu gde jesu. Drul je gotovo sigurno znao gde se nalaze; energija koju su oslobodili ukazaće na njih poput optužujućeg prsta. "Zašto?" pitao se Mhoram glasno. "Zašto je ovde bila tolika sila? To nije Drulovo delo." Noseći jednu baklju, on pođe niz tunel.
<BR>&nbsp;&nbsp;&nbsp;&nbsp;&nbsp;Iz svog ležećeg položaja na kamenu, Kovenant odvrati grotesknim, potresenim glasom. Ali odgovarao je na neko drugo pitanje: "Zaboravio sam odeću - ostavio je napolju."
<BR>&nbsp;&nbsp;&nbsp;&nbsp;&nbsp;Mhoram se naže nad njega. Osvetlivši mu lice bakljom, poglavar upita: "Jesi li povređen? Ne shvatam. Zašto je bitna tvoja stara odeća?"
<BR>&nbsp;&nbsp;&nbsp;&nbsp;&nbsp;Pitanje kao da je zahtevalo čitav svet objašnjenja, ali Kovenant odvrati lako, govorljivošću svoje otupelosti i izmaglice.
<BR>&nbsp;&nbsp;&nbsp;&nbsp;&nbsp;"Razume se da sam povređen. Čitav moj život je jedna povreda." Jedva da je slušao šta govori. "Zar ne shvataš? Kada se budem probudio i kada se nađem odeven u staru odeću, a ne u ovu odoru umrljanu mahovinom i sve ostalo - to će biti dokaz da sam stvarno sanjao. Da sve nije toliko smirujuće, bio bih prestravljen."
<BR>&nbsp;&nbsp;&nbsp;&nbsp;&nbsp;"Ovladao si silnim moćima", promrmlja Mhoram.
<BR>&nbsp;&nbsp;&nbsp;&nbsp;&nbsp;"Bila je to slučajnost. Samo se desilo. Pokušavao sam... pokušavao sam da pobegnem. Da se spalim."
<BR>&nbsp;&nbsp;&nbsp;&nbsp;&nbsp;Onda ga napor obrva. Spustio je glavu na kamen i zaspao.
<BR>&nbsp;&nbsp;&nbsp;&nbsp;&nbsp;Nije dugo počivao; vazduh u tunelu bio je previše neprijatan, a u družini je bilo isuviše živosti. Kada je otvorio oči, ugleda Litu i nekoliko ratnika kako pripremaju obrok nad niskom vatrom. Sa drhtavom opesmom na usnama i suzama koje su mu se slivale sa očiju, Prothal je koristio plavu vatru da namesti patrljak ruke povređene žene.
<BR>&nbsp;&nbsp;&nbsp;&nbsp;&nbsp;Kovenant je gledao dok je ona trpela bol; tek kada joj je zglavak bio čvrsto zavijen dozvolila je sebi da se onesvesti. Posle toga okrenuo se na drugu stranu, uz mučninu od zajedničkog bola. Digao se na noge, zateturao kao da ne može da pronađe oslonac i oslonio se o zid. Tamo je stajao povijen nad bolnim stomakom sve dok se Mhoram nije vratio, praćen Kvanom, Korikom i još dvojicom krvnih gardista.
<BR>&nbsp;&nbsp;&nbsp;&nbsp;&nbsp;Stožernik je nosio mali gvozdeni kovčeg.
<BR>&nbsp;&nbsp;&nbsp;&nbsp;&nbsp;Kada Mhoram stiže do vatre, govorio je u tihom čudu. "Sila je bila odbrana koju je ovde postavio vrhovni poglavar Kevin. Iza ovog tunela počiva jedna odaja. U njoj smo našli drugi krug Kevinovog Znanstva - drugi od sedam."
<BR>&nbsp;&nbsp;&nbsp;&nbsp;&nbsp;Lice vrhovnog poglavara Prothala ozari se nadom.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
