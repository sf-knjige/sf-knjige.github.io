<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. PODLAČEVA KLISURA
<P>&nbsp;&nbsp;&nbsp;&nbsp;&nbsp;Prelazili su Ravnice prema severu puni samopouzdanja i dobrog raspoloženja. Duž puta nije se pojavila nikakva opasnost niti nagoveštaj opasnosti. A Ranihini su jurili travnatim predelima poput oživelih grbova, otelotvorenih izazova. Penosled je pripovedao vesele priče, kao da želi da pokaže da je došao do kraja prolaznih tegoba. Kvan i njegovi ratnici uzvraćali su pošalicama i kalamburima. A Ranjani su ih zabavljali predstavama lovačkog umeća. Družina je jahala do kasno u prvu noć, prkoseći nespokojnom mesecu. A druge noći ulogorili su se na obali gaza preko Lunjinstana.
<BR>&nbsp;&nbsp;&nbsp;&nbsp;&nbsp;Rano sledećeg dana pređoše gaz i okrenuše severoistočno uz širok prolaz između Lunjinstana i Morinmosa. Do sredine popodneva stigli su do istočne granice šume. Odatle je Lunjinstan, severna granica Ravnica, zaokretao više prema istoku, a družina produži prema severoistoku, udaljavajući se i od Morinmosa i od Ravnica Ra. Te noći, spavali su na ivici oštre, neprijateljske ravnice u kojoj ljudi nisu živeli a retki su preko nje putovali svojom voljom. Čitava oblast severno od njih bila je isečena, izbrazdana i pocrnela poput drevnog bojišta, ogromno polje koga je uništilo preobilno prolivanje krvi. Kržljava trava, sitno drveće i pokoja rasuta aliantha tek su slabašno zahvatali nepopustljivu pustaru. Družina se nalazila južno od Planine Groma.
<BR>&nbsp;&nbsp;&nbsp;&nbsp;&nbsp;Kako je pohod zaokretao severozapadno preko te zemlje, Mhoram je pričao Kovenantu deo njene istorije. Ona se pružala istočno do Domajinog Sunovrata i obrazovala prirodni front napada vojski poglavara Kletnika u drevnim ratovima. Od Oborine na reci Zemljospust sve do Planine Groma bio je otvoren teren duž velike litice Domajinog Sunovrata. Horde koje su polazile sa Kletnikovog Tabora mogle su se uspeti na dvadesetinama mesta da bi donele bitku Gornjoj Zemlji. I tako su se prve velike bitke u svim ratovima Domaje protiv Opakog odigravale na toj pustošnoj ravnici. Vekovima i vekovima, branitelji su se upinjali da zaustave poglavara Kletnika na Domajinom Sunovratu i doživljavali neuspeh jer nisu mogli da zatvore sve puteve sa Ubojnih Zaravni i Sarangravske Ravnice. Onda su vojske poglavara Kletnika odlazile prema zapadu duž Mithila i zadirale duboko u Središnje Zaravni. U poslednjem ratu, pre nego što je Kevin Zemljogub bio konačno primoran da prizove obred Obesvećenja, poglavar Kletnik se probio kroz srce Središnjih Zaravni i okrenuo prema severu da prisili poglavare da stupe u odlučujuću bitku na Kuraš Plenetoru, sada nazvanom Trotgard.
<BR>&nbsp;&nbsp;&nbsp;&nbsp;&nbsp;U prisustvu tolikih starih smrti jahači nisu putovali glasno. Ali tokom prvih nekoliko dana pevali su pesme, a nekoliko puta su se vraćali na predanje koje je pripovedalo o Bereku i ognjenim lavovima sa Planine Groma. U toj pustari se borio Berek, patio zbog smrti prijatelja i pretrpeo gubitak prstiju u boju. Ovde je dokučio očajanje i pobegao na litice Gravin Trendora, Vrhunac ognjenih lavova. A tu je otkrio i zemljorodstvo i zemnu moć. Bila je to smirujuća pesma, a jahači su zajedno pevali njen refren kao da pokušavaju da ga ostvare za sebe:
<BR>
<BR>&nbsp;&nbsp;&nbsp;&nbsp;&nbsp;Bereče! Zemljorode! - pomozi, prikloni
<BR>&nbsp;&nbsp;&nbsp;&nbsp;&nbsp;Bojnu pomoć protiv mrskog gada!
<BR>&nbsp;&nbsp;&nbsp;&nbsp;&nbsp;Zemlja daje i klicanju Moći zvoni,
<BR>&nbsp;&nbsp;&nbsp;&nbsp;&nbsp;Odzvanja, Zemljorode! Pomozi i pokloni
<BR>&nbsp;&nbsp;&nbsp;&nbsp;&nbsp;Domaju očisti od krvave smrti i jada.
<BR>
<BR>&nbsp;&nbsp;&nbsp;&nbsp;&nbsp;Bila im je neophodna njena uteha. Oštro, pustošno i unakaženo ratište kao da im je govorilo da je Berekova pobeda bila iluzija - da se sve njegovo zemljorodstvo, njegovo žezlo zakona i linija poglavara, njegova moćna dela i dela njegovih naslednika svode na šačicu kržljave trave, sprženog stenja i prašine - da je prava istorija Domaje ispisana ovde, po ogolelom zemljištu i kamenju što je počivalo poput ostataka grobnica između Ravnica Ra i Planine Groma, od Andelejna do Domajinog Sunovrata.
<BR>&nbsp;&nbsp;&nbsp;&nbsp;&nbsp;Atmosfera oblasti uzbudila je Penosleda. Gazio je pokraj Kovenanta sa izrazom prikrivene hitnje, kao da potiskuje želju da pređe u trk. A govorio je neprekidno, upinjao se da popravi raspoloženje neprekidnim dotokom priča, predanja i pesama. Najpre su njegovi napori prijali jahačima, smirivali njihovu sve dublju, gladnu turobnost poput blagovnjača zabave. Ali učesnici pohoda bili su na putu prema sumornom, crnom izgledu Drula Stenotočca što se poput kobi nasadio u katakombama Planine Groma. Do četvrtog dana posle gaza preko Lunjinstana Kovenant oseti da se davi u pričanju džina; a kada bi zapevali, glasovi ratnika su zvučali više molećivo nego samouvereno - poput zviždanja pred neizbežnom noći.
<BR>&nbsp;&nbsp;&nbsp;&nbsp;&nbsp;Uz pomoć Ranjana Prothal je nalazio brze prolaze preko neravnog terena. Dugo posle zalaska sunca četvrtog dana - kada je sve puniji mesec stajao visok i zlokoban na noćnom nebu - pohod podiže umorni logor na rubu Domajinog Sunovrata.
<BR>&nbsp;&nbsp;&nbsp;&nbsp;&nbsp;Sledećeg dana Kovenant se odupre iskušenju da ode i pogleda preko velike litice. Želeo je da baci pogled na Donju Zemlju, na Ubojne Zaravni i Sarangravsku Ravnicu - oblasti kojih je pričanje džina tokom poslednjih dana bilo prepuno. Ali nije imao nameru da se izloži napadu vrtoglavice. Krhka postojanost njegove nagodbe nije pokrivala nepotrebne rizike. I zato je ostao u logoru kada je većina njegovih drugova otišla da pogleda preko Domajinog Sunovrata. Ali kasnije, dok je družina jahala prema severu na dobačaj kamenom od ruba, zatražio je od poglavara Mhorama da mu priča o velikoj litici.
<BR>&nbsp;&nbsp;&nbsp;&nbsp;&nbsp;"Ah, Domajin Sunovrat", odvrati Mhoram tiho. "Postoji priča, o kojoj nema nagoveštaja ni u najstarijim predanjima, da je rascep Domajinog Sunovrata izazvalo skrnavljenje koje je zakopalo neizmerne kobi pod korenom Planine Groma. U kataklizmi koja joj je potresla čak i samo srce, Zemlja se sa gađenjem grčila pred zlom koje je bila primorana da drži u sebi. A silina te pobune otcepi Gornju Zemlju od Donje, podiže je prema nebu. Tako da ova litica zadire duboko u venac Južnik-planina, pokraj Oborine reke Zemljospust, kroz srce Planine Groma, najmanje pet stotina milja u besplodnu zimu Visova Severnika. Visina joj se menja od mesta do mesta. Ali pruža se preko čitave Domaje i ne dopušta nam da zaboravimo."
<BR>&nbsp;&nbsp;&nbsp;&nbsp;&nbsp;Hrapavi glas poglavara samo je pojačao Kovenantov nemir. Dok je družina jahala, pogled mu je bio uperen prema zapadu, poveravao se pustari da mu pruži utočište pred njegovim nagonskim strahom od visina.
<BR>&nbsp;&nbsp;&nbsp;&nbsp;&nbsp;Pre nego što dođe podne, vreme se promeni. Bez upozorenja, sa severa udari oštar vetar, sav narogušen od mračnih, natprirodnih nagoveštaja. Za samo nekoliko trenutaka crni oblaci su vrveli nebom. Munje procepiše vazduh; grmljavina je tutnjala poput obrušavanja stenja. A onda, pravo iz rasrđenog neba, prosu se kiša poput vrhunca besa - šibala je divljačkom snagom sve dok ta silina nije počelo da izaziva bol. Konji pognuše glave kao da uplašeno uzmiču. Bujice su šibale jahače, natapale ih, oslepljivale. Grivenarka Lita posla uzlare napred u izviđanje da spreče da družina padne preko Domajinog Sunovrata. Prothal podiže žezlo sa blistavim ognjem na vrhu da pomogne družini da se ne pogubi. Skupili su se u gomilu, a krvna garda je razmestila Ranihine oko njih da preuzmu silinu napada.
<BR>&nbsp;&nbsp;&nbsp;&nbsp;&nbsp;U belim razotkrivanjima munja Prothalov oganj delovao je tanano i slabašno, a grmljavina je silovito odjekivala nad njim kao da eksplodira na dodir ludila. Kovenant se pogrbio na Durinim leđima, trzao se pred grmljavinom kao da je nebo od kamena koji grmljavina razbija. Nije mogao da vidi uzlare, nije znao šta se dešava oko njega; neprekidno se plašio da će ga sledeći Durin korak odneti preko ruba litice. Prikovao je pogled na Prothalov oganj kao da ovaj može da ga zadrži da se ne izgubi.
<BR>&nbsp;&nbsp;&nbsp;&nbsp;&nbsp;Veština i jednostavna izdržljivost Ranjana čuvali su družinu, držali je na putu prema Planini Groma. Ali putovanje je podsećalo na put u rušenje samog neba. Jahači su mogli da budu sigurni u pravac samo zbog toga što su bili prisiljeni da idu pravo u lice oluje. Vetar im je šibao lica kišom sve dok im se nije činilo da su im oči prosečene, a obrazi u dronjcima. A hladna, vlažna krutost udova lagano ih je paralisala poput samrtnog grča. Ali oni su nastavljali kao da čelima pokušavaju da obore kameni zid.
<BR>&nbsp;&nbsp;&nbsp;&nbsp;&nbsp;Puna dva dana probijali su se napred - osećajući kao da se raspadaju pod naletima kiše. Ali nisu znali ni za dan ni za noć, nisu znali ni za šta osim neprekidne, silovite, mračne, divljačke, neumoljive oluje. Jahali su sve do iznemoglosti - odmarali se na nogama do kolena u vodi i blatu, držeći konje za uzde - jeli raskvašene zalogaje hrane podgrejane na vatri lillianrilla koju je Birinair sa naporom održavao makar napola živu - prebrojavali se da provere da niko nije izgubljen - i ponovo jahali dok ih iscrpljenost ne bi ponovo zaustavila. Povremeno su osećali da ih održava još jedino plavi Prothalov oganj. Onda je poglavar Mhoram krenuo po družini. U užasnom sevanju, lice mu je delovalo kao da ga je voda sprala sve dok nije ostavila samo bezobličnu olupinu; ali prišao je svakom učesniku pohoda i vikao kroz urlike vetra i kiše, kroz razornu grmljavinu: "Drul - oluju - na nas! Ali on - pogrešio! Glavna silina - otišla - zapadno. Hrabro! Predskazanja - za nas!"
<BR>&nbsp;&nbsp;&nbsp;&nbsp;&nbsp;Kovenant je bio previše iscrpljen i bilo mu je odveć hladno da bi odvratio. Ali čuo je velikodušnu hrabrost u pozadini Mhoramovih reči. Kada je družina ponovo krenula napred, žmirkao je prema Prothalovom plamenu kao da zaviruje u kakvu misteriju.
<BR>&nbsp;&nbsp;&nbsp;&nbsp;&nbsp;Borba se nastavljala, produžavala daleko iza tačke nepodnošljivosti. Tokom vremena, čak i samo izdržavanje postalo je apstraktno - čista zamisao, previše neopipljiva da bi nosila ubeđenje. Šibanje i divljanje oluje sveli su jahače na bolno, drhtavo meso jedva sposobno da se drži svojih atova. Ali Prothalova vatra i dalje je plamtela. Sa svakim novim bleskom i udarcem, Kovenant se trzao u sedlu. Ništa drugo nije želeo od života osim prilike da legne u blato. Ali Prothalova vatra i dalje je gorela. Bila je poput vezova, zarobljavala je jahače, vukla ih napred. U ludilu bujice od koje nije bilo bega Kovenant je naprezao pogled kao da su mu ti vezovi prava dragocenost.
<BR>&nbsp;&nbsp;&nbsp;&nbsp;&nbsp;Onda prođoše granicu. Bila je nagla, kao da se zid o koji su se bacali iznenada raspao u blato. Za deset teturavih udara srca kraj oluje prođe preko njih i oni se obreše zadihani u podnevu blistavom od sunca. Mogli su da čuju nepogodu kako tutnji dok slepo hita iza njih. Oko njih su bili ostaci potopa - razbacane lokve, potoci i baruštine, gusto blato, nalik ostacima bojnog polja. A pred njima je stajala ogromna, unakažena glava Planine Groma: Gravin Trendor, Vrhunac ognjenih lavova.
<BR>&nbsp;&nbsp;&nbsp;&nbsp;&nbsp;Jedan dugi trenutak držao ih je poput čuvara tišine - turoban, mračan i dostojanstven, sličan ispustu srca Zemlje. Vrh se nalazio prema severu i malo prema zapadu od njih. Viši nego Kevinov Vidikovac nad Gornjom Zemljom, činilo se da kleči na rubu Sarangrava, sa laktovima oslonjenim na visoravan i glavom visoko iznad litice, suočen sa nebom u čudnom položaju ponosa i molitve; uzdizao se na dvanaest hiljada stopa iznad Putnikovog Tesnaca, koji se prostirao istočno od njegovog podnožja. Padine su mu, od razrovanog podnožja sve do uglačanog stenja vrha bile gole, neogrnute i nezaštićene ma kakvim drvetom ili travom pred olujama, snegovima, opsadom vremena, noseći umesto toga gole litice isklesane poput faceta, neke crne poput opsidijana, a druge sive poput pepela granitne vatre - kao da je kamen Planine previše gust, previše nabijen silom da zadrži ma kakvu nežnu vrstu života.
<BR>&nbsp;&nbsp;&nbsp;&nbsp;&nbsp;Tamo, duboko u nedrima džinovske planine, nalazilo se odredište pohoda: Kiril Trendor, Srce Groma.
<BR>&nbsp;&nbsp;&nbsp;&nbsp;&nbsp;Još su bili deset milja od vrhunca, ali rastojanje je bilo varljivo. Već je to izbrazdano lice dominiralo severnim obzorjem; suočavalo se sa njima preko ivice Domajinog Sunorvata poput zahteva koji se ne može odbiti. Planina Groma! Tu je Berek Troprst došao do velikog otkrovenja. Tu se pohod za žezlom zakona nadao da će povratiti budućnost Domaje. I tu je Tomas Kovenant tragao za oslobađanjem od nemogućih snova. Družina je piljila prema okomitom stenju kao da joj ono pretražuje srca, postavlja joj pitanja na koja nije sposobna da odgovore.
<BR>&nbsp;&nbsp;&nbsp;&nbsp;&nbsp;Onda se Kvan mrgodno nasmeši i reče: "Sada smo bar dovoljno oprani za ovakav posao."
<BR>&nbsp;&nbsp;&nbsp;&nbsp;&nbsp;Ta neskladnost prekide trans koji je držao jahače. Nekoliko ratnika prsnu u smeh kao da se otresa napora od prethodna dva dana, a većina ostalih se zakikota, kao da izaziva Drula ili ma kog neprijatelja da poveruje da ih je oluja oslabila. Iako su se gotovo rušili od napora nalaženja puta kroz bujicu na sopstvenim nogama, i Ranjani su se smejali, deleći humor koji nisu u potpunosti razumeli.
<BR>&nbsp;&nbsp;&nbsp;&nbsp;&nbsp;Samo Penosled nije odvratio. Oči su mu bile prikovane za Planinu Groma, a obrve su mu se nadnosile nad pogled kao da ga štite od nečega previše sjajnog ili vrelog da bi se u njega gledalao direktno.
<BR>&nbsp;&nbsp;&nbsp;&nbsp;&nbsp;Učesnici pohoda nađoše srazmerno suvo brdašce na kome su mogli da otpočinu, jedu i nahrane atove; a Penosled je odsutno pošao sa njima. Dok se družina smeštala što je moguće udobnije za to vreme, on je stajao po strani i piljio u planinu kao da čita tajne po njenim brojnim procepima i liticama. Blago je počeo da peva za sebe:
<BR>
<BR>&nbsp;&nbsp;&nbsp;&nbsp;&nbsp;Sada smo Bezemljaši,
<BR>&nbsp;&nbsp;&nbsp;&nbsp;&nbsp;lišeni korena, roda i poroda.
<BR>&nbsp;&nbsp;&nbsp;&nbsp;&nbsp;Iz drugih tajanstava zadovoljstva
<BR>&nbsp;&nbsp;&nbsp;&nbsp;&nbsp;raširismo jedra da vratimo se svojim putem,
<BR>&nbsp;&nbsp;&nbsp;&nbsp;&nbsp;ali vetrovi života nisu duvali kako smo hteli
<BR>&nbsp;&nbsp;&nbsp;&nbsp;&nbsp;i zemlja iza mora beše izgubljena.
<BR>
<BR>&nbsp;&nbsp;&nbsp;&nbsp;&nbsp;Vrhovni poglavar Prothal pustio je družinu da se odmara koliko god je to smeo na otvorenoj ravnici. Onda je opet krenuo u pozno po podne, držeći se ruba Domajinog Sunovrata kao da mu je to jedina nada. Pre oluje, Kovenant je saznao da jedini poznat ulaz u katakombe Planine Groma vodi kroz zapadni ponor Opčarnice - Podlačevu klisuru, stenovitu gubicu koja je gutala reku samo da bi je ispljunula istočno na Donjoj Zemlji, u Putnikov Tesnac, preobraženu skrivenim, uzburkanim dubinama, struju sivu od izmeta i otpada jamnika. I zato je Prothalova nada počivala u prilazu sa jugoistoka. Verovao je da bi dolaskom do Planine Groma sa juga i odlaskom do Podlačeve klisure sa istoka družina mogla neprimećena i neočekivana stići do zapadnog otvora klisure. Ali nije želeo da preduzima nepotrebne rizike. Gravin Trendor počivao je opasno veliki na nebu i činilo se da se već uzdiže prema družini kao da je sam vrhunac povijen prema obliku Drulove opakosti. Prothal je požurivao umorne Ranjane da daju sve od sebe u biranju puta duž Domajinog Sunovrata; a jahači su išli i posle zalaska sunca.
<BR>&nbsp;&nbsp;&nbsp;&nbsp;&nbsp;Ali sve vreme dok je jahao bio je starački pogrbljen u sedlu, sa glavom sagnutom kao da priprema vrat za udarac sekire. Činilo se da je utrošio svu snagu u vođenje sadruga kroz oluju. Kad god bi progovorio, njegove duge godine čegrtale su mu u vratu.
<BR>&nbsp;&nbsp;&nbsp;&nbsp;&nbsp;Sledećeg jutra sunce se pojavi poput rane u pepeljavom nebu. Sivi oblaci visili su nad zemljom, a drhtavi vetar se slivao poput ječanja sa padina Planine Groma. Po pustari, lokve kišne vode počinjale su da smrde, kao da zemlja odbija da upije vlagu i ostavlja je umesto toga da truli. A dok su se pripremali za jahanje, učesnici pohoda začuše nisku tutnjavu poput marševskih doboša duboko u steni. Mogli su da osete njeno titranje u stopama, u zglobovima kolena.
<BR>&nbsp;&nbsp;&nbsp;&nbsp;&nbsp;Bio je to ritam rata koji se prikupljao.
<BR>&nbsp;&nbsp;&nbsp;&nbsp;&nbsp;Vrhovni poglavar odgovori kao da je to izazov."Melenkurion!" reče razgovetno. "Dignite se, prvaci Domaje! Čujem bubnjanje Zemlje! Eto velikog poduhvata naših dana!" Vinuo se na konja dok mu je plava odora lepršala.
<BR>&nbsp;&nbsp;&nbsp;&nbsp;&nbsp;Stožernik Kvan uzvrati poklikom: "Živeo, vrhovni poglavare Prothale! Ponosni smo da te sledimo!"
<BR>&nbsp;&nbsp;&nbsp;&nbsp;&nbsp;Prothalova ramena se ispraviše. Njegov konj naćulji uši, diže glavu, napravi nekoliko skakutavih koraka, veličanstveno poput Ranihina. Ranihini raspoloženo zanjištaše na taj prizor i družina ponosito pojaha za Prothalom, kao da su sa njima duhovi drevnih poglavara.
<BR>&nbsp;&nbsp;&nbsp;&nbsp;&nbsp;Probijali su se prema padinama Planine Groma kroz neprekidnu skrivenu tutnjavu doboša. Kada su našli stazu preko sve debljeg sloja otpadaka koji su okruživali planinu, tutnjavi podzemni zov pratio ih je poput izdisaja Opačije. Ali kada su pošli uz prvu izubijanu padinu Vrhunca, zaboravili su bubnjeve; morali su da se usredsrede na uspon. Podnožja su bila poput čvornovatog kamenog ogrtača koji je Planina Groma stresla sa ramena u neko davno prošlo doba, a zapadni put preko padina bio je težak. Svakog časa jahači su bili prisiljeni da sjašu i da vode atove niz varljiva brda ili preko sivih hrpa ispreturanog, pepeljavog kamena. Teškoće koje je stvarao teren usporavale su napredovanje i pored svega što su Ranjani činili da pronađu najlakše staze. Vrhunac kao da se mrgodno uzdizao nad njima da bi posmatrao njihovu beznačajnu borbu. A sa litica koje su se nadnosile povrh njih dolazio je ledeni vetar, hladan poput zime.
<BR>&nbsp;&nbsp;&nbsp;&nbsp;&nbsp;U podne, Prothal se zaustavi u dubokom useku koji se pružao planinskom padinom poput posekotine. Tamo je družina počinula i jela. Dok se nisu kretali, mogli su jasno da čuju bubnjanje, a hladni vetar kao da ih je udarao sa litica nad njima. Sedeli su neposredno obasjani suncem i tresli se - neki od hladnoće, drugi zbog bubnjeva.
<BR>&nbsp;&nbsp;&nbsp;&nbsp;&nbsp;Tokom stanke, Mhoram priđe Kovenantu i predloži mu da se zajedno uspnu malo dalje uz usek. Kovenant klimnu; bilo mu je drago što može nečim da se zaokupi. Sledio je poglavara uz izobličenu kičmu useka sve dok nisu došli do procepa u njegovom zapadnom zidu. Mhoram zađe u pukotinu; a kada je Kovenant zakoračio u nju iza poglavara, pred njim se ukazao široki, nagli vidik prema Andelejnu.
<BR>&nbsp;&nbsp;&nbsp;&nbsp;&nbsp;Sa visine pukotine - između kamenitih zidova - osećao se kao da gleda Andelejn sa kakvog prozora u padini Planine Groma. Bregovi su bogato počivali preko čitavog zapadnog obzorja, a njihova lepota oduzela mu je dah. Gladno je piljio sa osećajem zastoja vremena, savršene stanke u grudima, poput brzog zahvata večnosti. Bujno, čisto zdravlje Andelejna blistalo je poput zvezdane zemlje i pored sivog neba i potmule borbene tutnjave. Osetio se čudnovato nevoljno da diše, da raskine trans, ali trenutak potom pluća počeše da ga bole, tražeći vazduh.
<BR>&nbsp;&nbsp;&nbsp;&nbsp;&nbsp;"Evo Domaje", prošapta Mhoram. "Mračna, moćna Planina Groma nad nama. Najmračnije kobi i tajne Zemlje u katakombama podno naših nogu. Bojno polje za nama. Sarangravska ravnica ispod nas. A ovde - dragoceni Andelejn, lepota života. Da. Ovo je srce Domaje." Stajao je strasno, kao da oseća da je u prisustvu nečeg svetog.
<BR>&nbsp;&nbsp;&nbsp;&nbsp;&nbsp;Kovenant ga pogleda. "Znači, doveo si me ovamo da me ubediš da se vredi boriti za ovo." Usta mu se iskriviše od gorkog ukusa srama. "Želiš nešto od mene - neku izjavu savezništva. Pre nego što budeš morao da se suočiš sa Drulom." Jamnici koje je pobio počivali su neprijatno i hladno u njegovom sećanju.
<BR>&nbsp;&nbsp;&nbsp;&nbsp;&nbsp;"Razume se", odvrati poglavar. "Ali to te sama Domaja moli za savezništvo." Onda reče sa naglom strašću: "Pogledaj, Tomase Kovenante. Upotrebi oči. Pogledaj sve to. Pogledaj i oslušni - čuj bubnjeve. I poslušaj mene. Ovo je srce Domaje. Nije to dom Opakog. Nema tu mesta za njega. Oh, želi on moć kobi, ali njegov dom je na Kletnikovom Taboru - ne ovde. Nema dovoljno dubine, dostojanstva, niti lepote za ovo mesto, a i kada dela ovde, to je preko pragrdana ili jamnika. Vidiš li to?"
<BR>&nbsp;&nbsp;&nbsp;&nbsp;&nbsp;"Vidim." Kovenant ravnodušno otrpe poglavarev pogled. "Već sam napravio pogudbu - sklopio 'mir', ako želiš tako da ga zoveš. Više nikada neću ubijati."
<BR>&nbsp;&nbsp;&nbsp;&nbsp;&nbsp;"Tvoj 'mir'?" ponovi Mhoram složenim tonom. Lagano, opasnost se zatamni u njegovim očima. "Pa, moraćeš da me izvineš. U vreme nevolja, neki poglavari se čudno ponašaju." Prošao je kraj Kovenanta i pošao nazad niz usek.
<BR>&nbsp;&nbsp;&nbsp;&nbsp;&nbsp;Kovenant je ostao još jedan trenutak na prozoru, gledajući Mhorama kako ide. Nije mu promaklo posredno poglavarevo pominjanje Kevina; ali pitao se kakvo je srodstvo Mhoram video između njega i Zemljoguba. Da li je poglavar verovao da je on sposoban za takvu vrstu očajanja?
<BR>&nbsp;&nbsp;&nbsp;&nbsp;&nbsp;Gunđajući u sebi, Kovenant se vrati do družine. Video je da ga ratnici odmeravaju pogledima; pokušavali su da pogode šta se odigralo između njega i poglavara Mhorama. Ali nije mario za to kakva zloslutna predskazanja čitaju u njemu. Kada je družina produžila, poveo je Duru uz rub useka, ne obraćajući pažnju na pokretni šljunak koji ga je više puta oborio na ruke i kolena, ostavljao mu opasne ogrebotine i modrice. Razmišljao je o Svetkovini proleća, o boju kod Vitog Drvograda, o deci, Lauri, Pietenu, Atiaran, bezimenom Neomeđenom, Leni, Trioku i ratnici koja je umrla da bi ga zaštitila - upinjući se pri tom da dokaže sebi kako je pogodba bezbedna, kako nije dovoljno besan da ponovo rizikuje borbu.
<BR>&nbsp;&nbsp;&nbsp;&nbsp;&nbsp;Tog popodneva, družina se sa mukom probijala preko teškog terena, lagano se penjući dok se kretala prema zapadu. Nisu mogli ni pogled da bace na svoje odredište. Čak i kada se sunce nisko spustilo na nebu, a urlanje vode postalo udaljena pratnja udaranju podzemnih bubnjeva, još nisu bili u stanju da vide Klisuru. Ali onda su zašli u golu, zaklonjenu guduru u planinskoj padini. Iz te gudure se jedan procep, preuzak za konje, odvajao pod uglom u stenje, a kroz njega su mogli da čuju riku bujice. U toj guduri jahači ostaviše atove u rukama uzlara. Pošli su peške niz procep dok je ovaj zaokretao uplaninu i onda izbili na liticu ne više od stotinu stopa iznad Podlačeve Klisure.
<BR>&nbsp;&nbsp;&nbsp;&nbsp;&nbsp;Više nisu mogli da čuju bubnjeve; rečna bujica gušila je svaki zvuk izuzev sopstvenih polupovika. Zidovi ponora bili su visoki i goli i zatvarali su obzorje sa obe strane. Ali kroz vodeni prah koji ih je prekrivao poput izmaglice videli su samo ždrelo ponora - uski kameniti kanal koji je stezao reku sve dok se nije činilo da ova počinje da vrišti, a divlje, bele vode obojene sunčevim zalaskom šibale su kao da se bore protiv sopstvene mahnite žurbe. Sa bezmalo čitave milje prema zapadu reka se, uvijajući se, spuštala niz Klisuru i žurila ispod družine u utrobu planine kao da je usisava bezdan. Iznad Klisure, zalazeće sunce visilo je nad obzorjem poput lopte krvi na olovnom nebu; njegova svetlost davala je boju vatre nekolicini žilavih stabala koja su se upila u rubove ponora kao da su tu ukorenjena po dužnosti. Ali unutar Podlačeve Klisure nije bilo ničeg izuzev vodenog praha, golih kamenih zidova i izmučene vode.
<BR>&nbsp;&nbsp;&nbsp;&nbsp;&nbsp;Rika je preplavila Kovenantove uši, a stenje ovlaženo izmaglicom kao da je klizalo ispod njegovih nogu. Jedan trenutak, litice su se ljuljale; mogao je da oseti kako se ždrelo Planine Groma razjapilo da ga proguta. Onda se žustro povukao nazad u procep i ostao naslonjen leđima o stenu, dograbivši se za grudi i upinjući se da ne dahće.
<BR>&nbsp;&nbsp;&nbsp;&nbsp;&nbsp;Oko njega se nešto odigravalo. Čuo je povike iznenađenja i straha koje su ispuštali ratnici na kraju procepa, razabrao je Penosledov prigušeni urlik. Ali nije se pokrenuo. Pripio se uz stenu u izmaglici i urlanju reke sve dok mu se kolena nisu primirila, a vrisak klizanja nestao mu iz nogu. Tek je tada pošao da vidi šta je izazvalo nepriliku njegovih drugova. Jednu ruku je držao na zidu, a drugom išao od ramena do ramena članova družine dok je napredovao.
<BR>&nbsp;&nbsp;&nbsp;&nbsp;&nbsp;Između Kovenanta i litice Penosled se borio. Dvojica krvnih gardista držala su ga za ruke, a on ih je udarao o zidove procepa i užagreno siktao: "Puštajte me! Puštajte me...! Hoću ih!" kao da želi da se baci u ponor.
<BR>&nbsp;&nbsp;&nbsp;&nbsp;&nbsp;"Ne!" Naglo, Prothal se obre pred džinom. Odraženo svetlo zalaska sunca zamračilo mu je lice dok je stajao ocrtavajući se u odsjaju širom razmaknutih ruku i visoko podignutog žezla. Bio je star i dostizao je samo polovinu visine džina. Ali narandžasto-crvena vatra kao da ga je širila, povišavala, popunjavala ga autoritetom. "Kamenbrate! Saberi se! Sedmice mu! Jesi li besomučan?"
<BR>&nbsp;&nbsp;&nbsp;&nbsp;&nbsp;Na to, Penosled odbaci krvne gardiste. Dograbio je prednji kraj Prothalove odore, digao vrhovnog poglavara u vazduh, pribio ga uza zid. U njegovo lice, džin prosikta kao da se guši od besa: "Besomučan? Da li me to optužuješ?"
<BR>&nbsp;&nbsp;&nbsp;&nbsp;&nbsp;Krvni gardisti skočiše prema Penosledu. Ali Mhoramov povik ih zaustavi. Prothal je visio pribijen uz kamen poput pregršti starih krpa, ali oči mu nisu zatitrale. Ponovio je: "Jesi li besomučan?"
<BR>&nbsp;&nbsp;&nbsp;&nbsp;&nbsp;Jedan užasni trenutak Penosled je držao vrhovnog poglavara kao da namerava da ga ubije jednim moćnim stiskom pesnice. Kovenant pokuša da smisli nešto da kaže, neki način da se umeša, ali nije mogao. Nije imao predstavu o tome šta se desilo Penosledu.
<BR>&nbsp;&nbsp;&nbsp;&nbsp;&nbsp;Onda iza Kovenanta međnik Tuvor reče razgovetno: "Besomuk? U jednom džinu Primorcu? Nemoguće."
<BR>&nbsp;&nbsp;&nbsp;&nbsp;&nbsp;Kao da ga je probola Tuvorova tvrdnja, Penosled poče grčevito da kašlje. Silovitost reakcije presamiti njegovu čvornovatu priliku. On spusti Prothala, a onda se sruši poleđuške, uz snažan udar pade na suprotni zid. Lagano, njegov napad pređe u tihi kikot poput radosti histerije.
<BR>&nbsp;&nbsp;&nbsp;&nbsp;&nbsp;Kada je čuo taj zvuk kroz ječanje reke, Kovenant oseti da mu kožom prolaze trnci poput sluzavog milovanja. Nije mogao da izdrži. Gonjen željom da sazna šta je to zadesilo Penosleda, pošao je napred da pogleda u Klisuru.
<BR>&nbsp;&nbsp;&nbsp;&nbsp;&nbsp;A tamo, sav napregnut pred svojom vrtoglavicom i bujicom urlanja reke, video je šta je upalilo Penosleda. Ah, džine! - zaječao je. Da ubija...! Ispod njega i jedva na dvadeset stopa iznad nivoa reke nalazio se uski prolaz poput terase u južnom zidu Klisure. A duž te staze, uz ritam bubnjeva koji se nisu mogli čuti, iz Planine Groma marširala je armija jamnika. Predvođena klinom pragrdana, kolona za kolonom neskladnih stvorenja teturala se iz planine i nespretno gazila terasom sa bleskom požude u očima boje lave. Hiljade su već napustile Jazbinište; a iza njih kolone su se nastavljale kao da Planina Groma bljuje prema nebranjenoj Zemlji sve horde pošasti koja su je nastanjivala.
<BR>&nbsp;&nbsp;&nbsp;&nbsp;&nbsp;Penoslede!
<BR>&nbsp;&nbsp;&nbsp;&nbsp;&nbsp;Jedan trenutak, Kovenantovo srce je tuklo ritmom džinovog bola. Nije mogao da podnese pomisao da bi Penosled i njegov narod mogli izgubiti nadu za Dom zbog ovakvih stvorenja.
<BR>&nbsp;&nbsp;&nbsp;&nbsp;&nbsp;Da li je ubijanje jedini odgovor?
<BR>&nbsp;&nbsp;&nbsp;&nbsp;&nbsp;Obamrlo, poluslepo, počeo je da traži način na koji je Penosled mislio da dospe do terase i do jamnika.
<BR>&nbsp;&nbsp;&nbsp;&nbsp;&nbsp;Našao ga je sasvim lako: delovao je jednostavno za svakog ko se ne plaši visine. U kamen južnog zida bilo je urezano grubo, klizavo stepenište, od procepa sve do staze. Nasuprot staze stajale su stepenice koje su išle od procepa sve do vrha Klisure. Bile su sive, pohabane vodenim prahom i stare poput žive stene.
<BR>&nbsp;&nbsp;&nbsp;&nbsp;&nbsp;Poglavar Mhoram priđe Kovenantu s leđa. Glas mu se jedva čuo kroz urlanje reke. "Ovo je drevno Oko Podlačeve Klisure. Onaj deo prvog Kruga koji govori o ovom mestu lako je razumljiv. Napravljen je radi držanja straže i skrivanja od izdajnika. Jer ovde, na Podlačevoj klisuri, poglavar Kletnik Opaki otkrio je pravo lice vrhovnom poglavaru Kevinu. Ovde je zadat prvi udarac otvorenog rata koji se okončao obredom Obesvećenja.
<BR>&nbsp;&nbsp;&nbsp;&nbsp;&nbsp;Pre tog vremena Kevin Zemljogub je sumnjao u poglavara Kletnika i ne znajući zbog čega - jer Opaki nije počinio nikakvo zlo koje je Kevin mogao otkriti - i ukazivao je poverenje poglavaru Kletniku iz stida zbog nedostojne sumnje. A onda, kroz spletke Opakog, do Veća poglavara dođe poruka iz Demonije u Planini Groma. Poruka je tražila od poglavara da dođu u Znanstvorod Demonije, u kripte za plodnju gde su stvarani pragrdani, da se sretnu sa meštrima znanstva, koji su tvrdili da su došli do dokučivanja tajne moći.
<BR>&nbsp;&nbsp;&nbsp;&nbsp;&nbsp;Očevidno, poglavar Kletnik je nameravao da navede Kevina da ode na Planinu Groma. Ali vrhovni poglavar je sumnjao i nije pošao. Onda se postideo zbog sumnje i umesto da sam pođe poslao je neke od svojih najiskrenijih prijatelja i najjačih saveznika. I tako je velika družina drevnih poglavara pošla splavom, kao što je bio običaj, niz Opčarnicu kroz Andelejn do Planine Groma. A tu, u grmljavini, prskanju i zlu Podlačeve Klisure, iz zasede su ih napali pragrdani. Pobili su ih, a tela su im pobacana u bezdan planine. Onda su iz katakombi izmarširale armije poput ove i Domaja je nespremna gurnuta u rat.
<BR>&nbsp;&nbsp;&nbsp;&nbsp;&nbsp;Taj dugi sukob se produžavao kroz bitke i bitke pretrpane smrću. Vrhovni poglavar Kevin hrabro se borio. Ali on je poslao prijatelje u zasedu. Uskoro je počeo ponoćne susrete sa očajanjem - i nije bilo nade."
<BR>&nbsp;&nbsp;&nbsp;&nbsp;&nbsp;Zavodljiva, vrtoglava žurba reke izvukla je iz Kovenanta sav otpor. Vodeni prah mu je prekrio lice poput znoja.
<BR>&nbsp;&nbsp;&nbsp;&nbsp;&nbsp;Penosled je želeo da učini istu stvar - da skoči u krivudavi mamac Klisure - da se sruči na jamnike iz zasede.
<BR>&nbsp;&nbsp;&nbsp;&nbsp;&nbsp;Uz napor koji ga je naterao da zaječi kroz stisnute zube, Kovenant se povuče od Oka. Dok se pribijao uza zid, on upita bez očevidnih osećanja: "Da li se još smeje?"
<BR>&nbsp;&nbsp;&nbsp;&nbsp;&nbsp;Činilo se da je Mhoram shvatio. "Ne. Sada sedi, tiho peva pesmu Bezemljaša i ne daje od sebe nikakav znak."
<BR>&nbsp;&nbsp;&nbsp;&nbsp;&nbsp;Penoslede! - zaječa u sebi Kovenant. "Zbog čega si zaustavio krvne gardiste? Mogao je da povredi Prothala."
<BR>&nbsp;&nbsp;&nbsp;&nbsp;&nbsp;Poglavar se okrenuo od Podlačeve Klisure da se suoči sa Kovenantom. "Srdosolja Penosled je moj prijatelj. Kako sam mogao da mu naudim?" Trenutak kasnije je dodao: "Vrhovni poglavar nije bez ikakve odbrane."
<BR>&nbsp;&nbsp;&nbsp;&nbsp;&nbsp;Kovenant je bio uporan. "Možda Besomuk..."
<BR>&nbsp;&nbsp;&nbsp;&nbsp;&nbsp;"Ne." Mhoramovo ravno uverenje nije obznanjivalo nikakvu sumnju. "Tuvor je govorio istinu. Nijedan Besomuk nema dovoljnu moć da ovlada džinom."
<BR>&nbsp;&nbsp;&nbsp;&nbsp;&nbsp;"Ali nešto..." Kovenant je tražio pravi izraz, "...nešto mu zadaje bol. On... on ne veruje u te predznake. On veruje da će... Drul... ili nešto drugo... da spreči džinove da odu do Doma."
<BR>&nbsp;&nbsp;&nbsp;&nbsp;&nbsp;Mhoramov odgovor bio je tako tih da je Kovenant morao da ga očita sa njegovih krivih usana. "I ja verujem."
<BR>&nbsp;&nbsp;&nbsp;&nbsp;&nbsp;Penoslede!
<BR>&nbsp;&nbsp;&nbsp;&nbsp;&nbsp;Kovenant spusti pogled niz usek na džina. U tami, džin je sedeo poput hrpe šljunka uz jedan zid i tiho pevušio, zagledan u nevidljive predele kamena pred sobom. Ovaj prizor izazva u Kovenantu navalu saosećajnog besa, ali ga on potisnu, steže svoju nagodbu. Zidovi useka su se nadnosili nad njim, poput zagušljivog straha, mračnih krila. Probio se pored džina prema guduri.
<BR>&nbsp;&nbsp;&nbsp;&nbsp;&nbsp;Nedugo potom, družina se tu okupila radi večere. Jeli su uz svetlost jedne čkiljave lilllianrill baklje; a kada je sa obrokom bilo gotovo, pokušali su da malo odspavaju. Kovenant je osećao da je odmor nemoguć; osećao je kako se armije jamnika valjaju poput čunka koji plete smrt Domaje. Ali beskrajni urlik reke uljuljkao ga je dok se nije opustio na golom tlu. Lako je zadremao, dok su bubnjevi rata odzvanjali u steni pod njim.
<BR>&nbsp;&nbsp;&nbsp;&nbsp;&nbsp;Kasnije, zateče sebe potpuno razbuđenog. Crveni mesec je prošao preko ruba Planine Groma i sada se upiljio pravo prema guduri. Zaključio je da je već prošla ponoć. Najpre je pomislio da ga je Mesec probudio gotovo punim pogledom. Ali onda je shvatio da su vibracije bubnjeva nestale iz stene. Obazro se i video da se Tuvor došaptava sa vrhovnim poglavarom Prothalom. Sledećeg trenutka, Tuvor poče da budi spavače.
<BR>&nbsp;&nbsp;&nbsp;&nbsp;&nbsp;Uskoro su ratnici bili budni i spremni. Kovenant je zatakao nož za pojas odore, a štap uzeo u šaku. Birinair je podigao u vazduh štap sa malim, titravim plamenom na vrhu, a u tom nesigurno svetlu Mhoram i Prothal su stajali sa grivenarkom Litom, stožernikom Kvanom i međnikom. Mračne senke preletale su poput straha i odlučnosti Prothalovim licem. Glas mu je zvučao slabašno od starosti dok je govorio: "Ovo nam je poslednji sat pod otvorenim nebom. Isticanje Drulove armije okončalo se. Oni među nama koji to hoće moraju ući u katakombe Planine Groma. Moramo iskoristiti ovu priliku za ulazak, dok je Drulova pažnja još okrenuta njegovoj armiji - pre nego što shvati da nismo tamo gde misli da jesmo.
<BR>&nbsp;&nbsp;&nbsp;&nbsp;&nbsp;Sada je trenutak za one koji žele da se ostave pohoda. U Jazbiništu ne može biti ni povlačenja, niti bekstva posle greške. Pohod je već hrabro poslužen. Nijedan od onih koji ga sada napuste ne treba da se stidi zbog toga."
<BR>&nbsp;&nbsp;&nbsp;&nbsp;&nbsp;Pažljivo, Kvan reče: "Da li se ti okrećeš nazad, vrhovni poglavaru?"
<BR>&nbsp;&nbsp;&nbsp;&nbsp;&nbsp;"Ah, ne", uzdahnu Prothal. "Ruka ovih vremena počiva na meni. Ne smem da uzmaknem."
<BR>&nbsp;&nbsp;&nbsp;&nbsp;&nbsp;Onda Kvan odvrati: "Može li se eovod ratovnije Poglavarevog Konaka povući kada vrhovni poglavar vodi? Nikad!"
<BR>&nbsp;&nbsp;&nbsp;&nbsp;&nbsp;A eovod ponovi kao jeka: "Nikad!"
<BR>&nbsp;&nbsp;&nbsp;&nbsp;&nbsp;Kovenant se upita gde je Penosled, šta će džin učiniti. Za sebe, intuitivno je osećao da nema izbora, da će ga njegov san osloboditi samo putem žezla zakona. Ili kroz smrt.
<BR>&nbsp;&nbsp;&nbsp;&nbsp;&nbsp;Sledećeg trenutka grivenarka Lita progovori Prothalu. Glava joj je bila zabačena, a vitka prilika napeta kao da se priprema da eksplodira. "Dala sam reč. Vaši konji će biti negovani. Uzlari će paziti na njih u nadi da ćete se vratiti. Ali ja..." Zavrtela je vezanom kosom kao da prkosi samoj sebi. "Ja ću poći sa vama. Pod zemlju." Zaustavila je Prothalov protest oštrim pokretom. "Daješ primer koji moram slediti. Kako bih mogla ponovo stati pred Ranihina, ako sam toliko prešla samo da bih se okrenula kada opasnost postane najveća? A osećam još nešto osim toga. Ranjani znaju nebo, otvorenu zemlju. Znamo vazduh i travu. Ne gubimo se u tami - Ranihini su nas naučili kako da budemo sigurni. Osećam da ću uvek znati put - prema napolje. Možda ću vam biti potrebna, iako sam daleko od Ravnica Ra i od same sebe."
<BR>&nbsp;&nbsp;&nbsp;&nbsp;&nbsp;Senke na Prothalovom licu uobličiše se u grimasu, ali on tiho odvrati: "Zahvaljujem ti, grivenarko. Ranjani su hrabri prijatelji Domaje." Bacivši pogled preko čitave družine, rekao je: "Pođite onda. Ishod našeg pohoda čeka na nas. Šta god da nas zadesi - sve dok ima ljudi koji će da pevaju, oni će pevati da je u ovom mračnom času Domaja bila dobro vođena. Sada budite što jeste do poslednejg trenutka." Ne čekajući odgovor, pošao je sa okrvavljene mesečine u usek.
<BR>&nbsp;&nbsp;&nbsp;&nbsp;&nbsp;Ratnici su pustili Kovenanta da sledi dvojicu poglavara kao da mu daju počasni položaj. Prothal i Mhoram su išli rame uz rame; a kada su se primakli Oku, Kovenant ugleda između njih Penosleda kako stoji na rubu padine. Džin se oslonio dlanovima o oba zida. Leđa su mu bila okrenuta poglavarima; piljio je u turobno, krvlju obojeno komešanje reke. Njegovo ogromno obličje bilo je tamno naspram ljubičastog neba.
<BR>&nbsp;&nbsp;&nbsp;&nbsp;&nbsp;Kada su mu se poglavari primakli, on im reče kao da govori sa gudure: "Ja ostajem ovde. Moja straža. Čuvaću vas. Drulova armija vas neće zarobiti u Planini Groma dok sam živ." Trenutak kasnije, dodao je kao da prepoznaje granicu: "Odavde neću osećati zadah Jazbiništa." Ali njegove sledeće reči nosile su odjek starog humora džinova. "Katakombe nisu pravljene da prime stvorenja veličine džinova."
<BR>&nbsp;&nbsp;&nbsp;&nbsp;&nbsp;"Dobro odabiraš", promrmlja Prothal. "Biće nam potrebna tvoja zaštita. Ali ne ostaj tu posle punog meseca. Ukoliko se do tada ne vratimo, izgubljeni smo i ti moraš otići da upozoriš ljude."
<BR>&nbsp;&nbsp;&nbsp;&nbsp;&nbsp;Penosled odgovori kao da uzvraća nekom drugom glasu: "Setite se zaveta mira. U lavirintu u koji ste se zaputli to je linija vaših života. Čuva vas pred naumima Dušomora, skrivenim i divljim. Setite se zaveta. Može biti da nada navodi na greške. Ali mržnja - mržnja izopačuje. Bio sam previše žustar sa mržnjom. Postao sam nalik onima koji mi se gade."
<BR>&nbsp;&nbsp;&nbsp;&nbsp;&nbsp;"Imaj malo poštovanja prema istini", prasnu Mhoram. Nagla oštrina njegovog glasa prenerazi Kovenanta. "Ti si Srdosolja Penosled od džinova Primoraca, Kamenbrat ljudi Domaje. To ime ne može ti biti oduzeto."
<BR>&nbsp;&nbsp;&nbsp;&nbsp;&nbsp;Ali Kovenant nije razabrao samosažaljenje u rečima džina - samo prepoznavanje i tugu. Penosled nije ponovo progovorio. Stajao je nepomično poput zidova o koje se oslonio - stajao poput kipa isklesanog da popuni Oko.
<BR>&nbsp;&nbsp;&nbsp;&nbsp;&nbsp;Poglavari nisu proveli više ni trenutka sa njim. Noć se već bližila kraju, a oni su želeli da zađu u planinu pre dnevnog svetla.
<BR>&nbsp;&nbsp;&nbsp;&nbsp;&nbsp;Učesnici pohoda zauzeše mesta. Prothal, Birinair i dvojica krvnih gardista sledili su međnika Tuvora. Zatim su išli Mhoram, Lita, Banor, Kovenant i Korik. Potom su stupali stožernik Kvan, njegovih četrnaest ratnika i, najzad, četvorica krvnih gardista.
<BR>&nbsp;&nbsp;&nbsp;&nbsp;&nbsp;Bilo ih je samo dvadeset devetorica pred čitavom neznanom moći Drula Stenotočca.
<BR>&nbsp;&nbsp;&nbsp;&nbsp;&nbsp;Razapeli su konopac od prijanjka od Tuvora do poslednjeg krvnog gardiste. U koloni po jedan, pošli su klizavim stepeništem u ždrelo Podlačeve Klisure.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
