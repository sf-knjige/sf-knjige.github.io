<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. PRIPOVEDANJE
<P>&nbsp;&nbsp;&nbsp;&nbsp;&nbsp;Mogli su da hitaju kroz prostor-vreme, ali biologija je išla sa njima. Svi su dobili novi napad one zaraze od maški, mnogo blaži ali ipak prilično gadan.
<BR>&nbsp;&nbsp;&nbsp;&nbsp;&nbsp;Ito se prvi oporavio. Kada je prosto objavio da će poći u potragu za zalihama, u pauzi do koje su tek stigli, niko nije mogao da kaže ništa sem da pruži nešto malo krhkog otpora. Naredni Tranzit će nastupiti tek za nekoliko dana, govorili su pokazivači verovatnoće.
<BR>&nbsp;&nbsp;&nbsp;&nbsp;&nbsp;"Verovatno! Samo verovatno!" bespomoćno se bunila njegova majka.
<BR>&nbsp;&nbsp;&nbsp;&nbsp;&nbsp;"Nema 'verovatno' kad ćemo pomreti od gladi", mračno reče Ito. I tako je otišao.
<BR>&nbsp;&nbsp;&nbsp;&nbsp;&nbsp;Vreme je prolazilo u groznici i brizi. Ali svima je bilo bolje kad se Ito vratio, natovaren i sa gadnom ranom na nozi.
<BR>&nbsp;&nbsp;&nbsp;&nbsp;&nbsp;Najdželu je prizor najstarijeg sina kako ulazi kroz prednja vrata bio kao kad sunce izlazi posle noći koja ih je sve pritiskala kao mora. Dok je pomagao Itu da skloni voće i povrće, osetio je u sinu promenu. Za večerom se promena pokazala u punom svetlu. Ito je govorio otvorenije, jasnije, na licu više nije nosio onu napetost koje se Najdžel sećao iz poslednjih godina.
<BR>&nbsp;&nbsp;&nbsp;&nbsp;&nbsp;Kao i mnoge muškarce i žene koje na delanje primorava nemir tela i duha, Ita avantura nije zanimala. Ali dovoljno se razumeo u pripovedanje da oseti šta ljudi očekuju i zato je umeo da pamti i podrobno prenosi događaje koji su njemu izgledali obični, jer su usledili iz nužde:
<BR>&nbsp;&nbsp;&nbsp;&nbsp;&nbsp;- maška nalik na zmiju, koja mu se zakačila za nogu i nije mogao da je otkači (što je otkrio dok je urlao od osujećenosti i besa) sve dok na kraju nije počeo da joj peva;
<BR>&nbsp;&nbsp;&nbsp;&nbsp;&nbsp;- gradovi nakrivo nasađeni i puni neprevaziđene lepote i užasne ružnoće;
<BR>&nbsp;&nbsp;&nbsp;&nbsp;&nbsp;- tuđince u izobilju, koji su prema njemu bili potpuno ravnodušni, dok im se on divio;
<BR>&nbsp;&nbsp;&nbsp;&nbsp;&nbsp;- odrubljivanje glave ženi zbog neizrecivog čina koji je izvela sa maškom, što je bilo istovremeno i užasno i tajanstveno, jer niko nije mogao da kaže zašto je to maška učinila, dok su ženini razlozi izgleda ležali u poznatom rasponu ljudskih izopačenosti;
<BR>&nbsp;&nbsp;&nbsp;&nbsp;&nbsp;- religiju maški koje obožavaju isključivo životinje, pripisujući im prirodnu mudrost;
<BR>&nbsp;&nbsp;&nbsp;&nbsp;&nbsp;- stakleni zamak kroz koji prolaznik može da vidi stanovnike kako vode svoj život pod stalnim pogledima okoline, ne prikrivajući čak ni najprivatnije trenutke;
<BR>&nbsp;&nbsp;&nbsp;&nbsp;&nbsp;- vodopad koji se podiže uvis i stvara na vrhu led, gradeći blistavu plavo-belu planinu.
<BR>&nbsp;&nbsp;&nbsp;&nbsp;&nbsp;Dok su se spremali za krevet, Najdžel je shvatio da je njegov sin izvršio sopstveni prelazak, onaj o kome malo ko govori, a prepoznaje ga kao takvog tek godinama kasnije.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
