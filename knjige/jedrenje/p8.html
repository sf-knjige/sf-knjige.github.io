<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. HAK
<P>&nbsp;&nbsp;&nbsp;&nbsp;&nbsp;Ping, reče njihova kapsula.
<BR>&nbsp;&nbsp;&nbsp;&nbsp;&nbsp;Nikino lice je pod odraženom svetloću bilo upalo i izborano. Niz pukotinu je mileo prodorni plavi sjaj. Ovoliko svetlo u dubini značilo je da duž spoljašnje površine asteroida deluju ogromne sile. Bili su ušuškani u ovaj improvizovani kanister, što je bila tanka zaštita.
<BR>&nbsp;&nbsp;&nbsp;&nbsp;&nbsp;Jak udarac im zateže pojaseve.
<BR>&nbsp;&nbsp;&nbsp;&nbsp;&nbsp;"To je to", reče Nika. "Udarni talas."
<BR>&nbsp;&nbsp;&nbsp;&nbsp;&nbsp;Po prozoru su lizali jezici tanke vatre.
<BR>&nbsp;&nbsp;&nbsp;&nbsp;&nbsp;Nekoliko stotina metara dalje, jonizovana sila se trudila da ih se dokopa - ili je bar tako izgledalo ljudskom oku, seti se Najdžel.
<BR>&nbsp;&nbsp;&nbsp;&nbsp;&nbsp;Užasna istina bila je još gora: oslobođene, razdiruće energije koje su kuljale iz crne rupe nisu nikoga tražile, nisu ništa nameravale, bolela ih je briga za sudbinu ljudi. Prosto će samleti inteligenciju i ispljunuti je, ka sanjivim zvezdama u pozadini. Ovde se um prilagođavao prirodi, a ne obrnuto.
<BR>&nbsp;&nbsp;&nbsp;&nbsp;&nbsp;Čekali su napad čitav dan, potom dva. Div je lupao po zidovima. Senzori na brodu slali su podatke, bojeći sliku ogromne mase kako teče kraj oplate. Sam brod je pucao, sam se popravljao, ponovo je pucao, zakačen komadima otpada. Počeli su da poštuju sposobnost samopopravke tokom dugog putovanja sa periferije galaksije. Oni su ipak bili paraziti. Ako bi privukli na sebe suviše pažnje, možda bi se aktivirala nekakva ekipa za čišćenje.
<BR>&nbsp;&nbsp;&nbsp;&nbsp;&nbsp;Poneo je sa sobom nekoliko ličnih sitnica, vukao ih je još sa Zemlje. Pod slabim svetlom odela ponovo je čitao žutu knjižicu tvrdih korica, stranica krutih i požutelih i umrljanih od nezgoda u mladosti. Blizu kraja je bio odlomak koji je odavno nehotice naučio napamet:
<BR>
<BR>&nbsp;&nbsp;&nbsp;&nbsp;&nbsp;A onda je Tom pričao i pričao i pričao, i kaže, hajde da se nas trojica jedne noći iskrademo odavde i da se opremimo, i da pođemo u strašne pustolovine među Indijance, tamo u rezervat na par nedelja ili više, a ja kažem u redu, meni dobro...
<BR>
<BR>&nbsp;&nbsp;&nbsp;&nbsp;&nbsp;Najdžel se nikada nije nimalo osećao kao Amerikanac, iako je decenijama tamo živeo i radio, ali kad god je naglas čitao taj odlomak grlo bi mu se steglo.
<BR>&nbsp;&nbsp;&nbsp;&nbsp;&nbsp;Kapsula je kuckala i zujala i on je postao svestan da je, zajedno sa ostalima, toliko dugo živeo u tuđinskim metalnim hodnicima da su se navikli na tiho, nezamenjivo čudo svuda oko sebe. Kad jednom odeš od kuće, sva mesta su daleka i strana, i svejedno ti je da li ideš dalje. Ka konačnom, ka tački omega nekog alfabeta koji ne možeš da čitaš, nego se saplićeš čitavim putem.
<BR>&nbsp;&nbsp;&nbsp;&nbsp;&nbsp;Kada su se konačno izvukli, pukotina je bila puna đubreta. Komadi stenja zavukli su se u svaki slobodan prostor. Najdžel je radio neko vreme, a onda je morao da se odmori. Bio je star; u dobrom zdravlju, ali znao je gde su mu granice. Pitao se postoji li još neki izlaz iz tog mesta, koje je očito bilo olupina svemirskog broda veličine asteroida.
<BR>&nbsp;&nbsp;&nbsp;&nbsp;&nbsp;"Liči na staru olupinu na mesecu", rekao je Niki preko koma. "U Mare Marginisu."
<BR>&nbsp;&nbsp;&nbsp;&nbsp;&nbsp;"Hmmm. Primetila sam neke sličnosti."
<BR>&nbsp;&nbsp;&nbsp;&nbsp;&nbsp;"I na onaj prvi brod koji sam našao, na 'Ikara'."
<BR>&nbsp;&nbsp;&nbsp;&nbsp;&nbsp;"Što znači - šta? Ko god ih je sagradio, raširio se po čitavoj galaksiji?"
<BR>&nbsp;&nbsp;&nbsp;&nbsp;&nbsp;"Stigli su dovde. Mora da jesu."
<BR>&nbsp;&nbsp;&nbsp;&nbsp;&nbsp;"A ova olupina je mrtva kao i ostale?"
<BR>&nbsp;&nbsp;&nbsp;&nbsp;&nbsp;Najdžel klimnu. "Znači da su ih se dočepale maške, valjda."
<BR>&nbsp;&nbsp;&nbsp;&nbsp;&nbsp;"Mora da ih je bilo na milione kad su se sreli, na trideset hiljada svetlosnih godina odavde."
<BR>&nbsp;&nbsp;&nbsp;&nbsp;&nbsp;"Hm. Igrala se neka velika igra."
<BR>&nbsp;&nbsp;&nbsp;&nbsp;&nbsp;Zajedno su lebdeli duž jednog od bočnih hodnika, zagledajući u zijajuće porolaze i zdrobljene metalne prostorije. "Kao da ga je neko ogulio", reče Nika, bacajući mlaz sveltosti u tamu. "Nije nam ostalo gotovo ništa da pokupimo..."
<BR>&nbsp;&nbsp;&nbsp;&nbsp;&nbsp;- iz ugla Najdželovog oka, brzo napredujući, stiže zmijolika stvar.
<BR>&nbsp;&nbsp;&nbsp;&nbsp;&nbsp;Spiralna, sa dodatim kabastim delovima, sa oštrim, blistavim vrhom. Ništa veća od čoveka ali brža, krenula je ka Niki i njemu kao da je samo njih čekala.
<BR>&nbsp;&nbsp;&nbsp;&nbsp;&nbsp;Vreme je za njega stalo. Osećao je klizanje mišićne energije u ramenima dok se okretao, odbacujući ranac i vadeći komplet alata.
<BR>&nbsp;&nbsp;&nbsp;&nbsp;&nbsp;Stvar je očito bila maška, pucketala je u elektromagnetnom spektru u Najdželovim ušima, zvukom nalik na slaninu koja se prži u ledeno englesko jutro, tako davno -
<BR>&nbsp;&nbsp;&nbsp;&nbsp;&nbsp;- Najdželova ruka se spušta ka laserskom sekaču a Nika je tek primetila tu stvar, otvorenih usta, iznenađenje u masitljavim senkama -
<BR>&nbsp;&nbsp;&nbsp;&nbsp;&nbsp;Bacio se u dug skok da preseče putanju toj stvari, koja se nekako odbila od blistave čelične ograde -
<BR>&nbsp;&nbsp;&nbsp;&nbsp;&nbsp;- osećao je u sebi njenu matematiku, geometriju čistu kao novi kontinent euklidske radosti koju je poznao kao dečak, sedeći sa prstima pod kolenima dok je učio u zoru u svojoj ledenoj sobi, okrećući stranice jezikom da bi zagrejao prste -
<BR>&nbsp;&nbsp;&nbsp;&nbsp;&nbsp;- zujanje statičkog elektriciteta -
<BR>&nbsp;&nbsp;&nbsp;&nbsp;&nbsp;Maška-zmija se izvila i okrenula od njega. Krenula je ka Niki.
<BR>&nbsp;&nbsp;&nbsp;&nbsp;&nbsp;- prosejavajući red iz grube zbrke života, za tim je oduvek čeznuo, hiperbolična ljupkost, čisto stapanje sa životom, ne razbijanje sveta na subjekte i objekte, niti na posmatrače/posmatrane, njegova ruka glatko vadi laserski sekač, lučnim pokretom;
<BR>&nbsp;&nbsp;&nbsp;&nbsp;&nbsp;... tako
<BR>&nbsp;&nbsp;&nbsp;&nbsp;&nbsp;polako...
<BR>&nbsp;&nbsp;&nbsp;&nbsp;&nbsp;atomi u koncertu, stare mračne dualnosti uma i materije zapljuskuju krhko ali neizbežno uzbrzanje ovog trenutka...
<BR>&nbsp;&nbsp;&nbsp;&nbsp;&nbsp;Ona je bila brža od njega. Ona je pucala u to.
<BR>&nbsp;&nbsp;&nbsp;&nbsp;&nbsp;Zrak je zasvetlucao u trenutku na pegavoj, beloj površini te stvari, kao da se po njenoj koži odvija svađa. Potom je zrak skrenuo, odbijen. Najdžel je takođe pucao, i ta stvar se razračvala, rascepljena, i nekako se pretvorila u dve klizave spirale.
<BR>&nbsp;&nbsp;&nbsp;&nbsp;&nbsp;- je li to neka čudna optička varka? - to deljenje u spirale, imitiranje ključa organskog života, parova DNK u dugoj spirali, zastave života razvijene u vakuumskom vetru koji je jurnuo iz senovitog prolaza. Nagoveštaj smisla, osetio je to, sedam slepaca i rastopljeni slon, svi opisuju, niko ne razume. Udahnuo je suvi vazduh -
<BR>&nbsp;&nbsp;&nbsp;&nbsp;&nbsp;- vodoskok šarenog sjaja iz te stvari što se odmotavala -
<BR>&nbsp;&nbsp;&nbsp;&nbsp;&nbsp;Ponovo se izvila. Bacila se napred sa oštrim elektromagnetnim sečivom. Pucanj je lebdeo u vakuumu, struja neodlučnih elektrona, bljujući besno crveno zračenje. Potom se rascepila.
<BR>&nbsp;&nbsp;&nbsp;&nbsp;&nbsp;Jedan krak pogodi Niku. Rasuo se po njoj kao otrovno žuti crvi. Ona se skljoka.
<BR>&nbsp;&nbsp;&nbsp;&nbsp;&nbsp;Lezi. Najdžel dotače čeličnu ogradu trenutak pre nego što ga je zrak pogodio. Osetio je udar megavolta.
<BR>&nbsp;&nbsp;&nbsp;&nbsp;&nbsp;- nagrizao je kroz njega, narastanje kiloampera. Njegova školjka se zatvori uz škljocaj i on se nađe unutar iznenada provodljive površine sopstvenog skafandra, a trljanje i rastezanje potencijala se odvijalo na jedva milimetar od njegove naježene kože, udisanje i izdisanje, struje prolaze, elektromagnetni poljubac, provodljivost protiv narastajuće struje, silovito zabadanje opiljaka struje kroz ramena i mišice, lak dodir ruke, dovoljno da nagna bezbrojne brze elektrone da potraže sebi drugi plen, na svim frekvencijama koje nije mogao da nazre ali podaci su klizili u njega kroz ulaze koje nikada neće naći, ispod nivoa opažanja, samo trenutak intuicije -
<BR>&nbsp;&nbsp;&nbsp;&nbsp;&nbsp;Pre nego što je zveketava voltaža uspela da završi svoj govor, izvukao je levom rukom pištolj-udarač. Mišići su mu se ukočili i morao je da primora prste da...
<BR>&nbsp;&nbsp;&nbsp;&nbsp;&nbsp;Vijugala je ka njemu. Nika je lebdela, nepomična.
<BR>&nbsp;&nbsp;&nbsp;&nbsp;&nbsp;Najdžel se odbi nogom od ograde, mada je to značilo da gubi uzemljenje. Možda ima par sekundi pre nego što maška ponovo napadne.
<BR>&nbsp;&nbsp;&nbsp;&nbsp;&nbsp;- uz odskok su usledila osećanja i želje, krivudajući kao letnja munja preko njegovog unutrašnjeg prostora, a nešto u njemu ih je proždiralo dok su mu blistale umom, videći ih onakve kakve stvarno jesu, poruke od nekog njegovog dela koje su našle mesto, potpuno prazno i očekujuće, da se ispišu po njemu, kao voda koja spira erupcije, rasuti gnev i oštri strah duboko dole u njemu -
<BR>&nbsp;&nbsp;&nbsp;&nbsp;&nbsp;Pružio je pištolj pred sebe. Sa ogromnim uživanjem je opalio u mašku.
<BR>&nbsp;&nbsp;&nbsp;&nbsp;&nbsp;Bila je brza, sva od sabijene električne energije, ali štap i kanap ponekad uspevaju.
<BR>&nbsp;&nbsp;&nbsp;&nbsp;&nbsp;- oni u cik, ti u cak, ne ostavljajući prostora puca i iz laserskog sekača, desna ruka prati drugi deo podeljene maške, jin i jang, prefinjena ali ne dovoljno gruba da se nosi sa znojavom hitnjom organskog života, Darvinovanje evolucije maški odabralo ju je za posebne zadatke, suzilo ju je kao nož stalnim oštrenjen, ali da bi dobio oštru ivicu moraš nešto i da izgubiš, a gubitak je bio uobličen u prostoru jednog jedinog otkucaja srca, kad je verni, čvrsti laser zakačio vijugavi oblik -
<BR>&nbsp;&nbsp;&nbsp;&nbsp;&nbsp;Podeljena maška je bila gotova. Čisto mehanička oštećenja očito nisu bila obuhvaćena programiranom funkcijom. No, potencijali ne mogu da se stvaraju u izbušenim i oštećenim prostorima, i zato se elektricitet oslobodio pogrešnom putanjom, ka unutra, rastvarajući kristalne strukture neverovatne prefinjenosti. Dragulj zdrobljen blatnjavom čizmom.
<BR>&nbsp;&nbsp;&nbsp;&nbsp;&nbsp;- naglo se okrenuo sa pištoljem-udaračem i dodao još malo drugoj, zujanje je zamiralo, a on je tresnuo o drugo, vijugavo kućište, noge su primile težinu, dah mu je zviždeći pobegao iz suvog grla u svetlucanju sve slabije sveltosti iz rasporene maške -
<BR>&nbsp;&nbsp;&nbsp;&nbsp;&nbsp;- i već je krenuo dalje, odgurujući se da bi stekao ubrzanje ka Niki -
<BR>&nbsp;&nbsp;&nbsp;&nbsp;&nbsp;- još je lebdela, Nika -
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
