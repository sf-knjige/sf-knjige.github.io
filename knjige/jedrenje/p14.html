<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. ZEMLJANI
<P>&nbsp;&nbsp;&nbsp;&nbsp;&nbsp;Nije ih tako zamišljao.
<BR>&nbsp;&nbsp;&nbsp;&nbsp;&nbsp;"Nadam se da niste povređeni", reče visoka žena. Govorila je engleski, sa neobičnim naglaskom i dugim a i e. Ona je bila prvi Zemljanin kojeg je video.
<BR>&nbsp;&nbsp;&nbsp;&nbsp;&nbsp;"Samo sam izubijan", pokuša Najdžel da vedro kaže.
<BR>&nbsp;&nbsp;&nbsp;&nbsp;&nbsp;Jedva je preživeo okršaj sa nekim maškama koje kao da su izvirale pravo iz zidova, kao prefinjeni mađioničarski trik. Potom su se pojavili Zemljani i začas završili sa neobičnim, polutečnim maškama.
<BR>&nbsp;&nbsp;&nbsp;&nbsp;&nbsp;Zemljani. Najdžel je video njihovu flotu kao se približava Zaklonu, znao je da su tu, ali nije bio siguran kako da ih nađe u Lavirintu. Ispalo je da su oni našli njega.
<BR>&nbsp;&nbsp;&nbsp;&nbsp;&nbsp;"Još govorite engleski?" upita polako.
<BR>&nbsp;&nbsp;&nbsp;&nbsp;&nbsp;"Oh, ovo drevno narečje imamo ugrađeno. Čuli smo da govorite njime."
<BR>&nbsp;&nbsp;&nbsp;&nbsp;&nbsp;"Oh. Vrlo uviđavno."
<BR>&nbsp;&nbsp;&nbsp;&nbsp;&nbsp;"Bilo je i u vašim porukama."
<BR>&nbsp;&nbsp;&nbsp;&nbsp;&nbsp;Bili su za dve glave viši od Najdžela i kretali su se glatko i brzo dok su negovali ranjene. Najdžel je dobio udarac u rebra, mlaz koji mu je uništio kožu poretvorivši je u reš koricu, kao na božićnoj ćurki. Ležao je puštajući da mu žena stavi zavoj. Rana je postala ledena, pa vrela, pa neosetljiva, a onda kao da je nestala.
<BR>&nbsp;&nbsp;&nbsp;&nbsp;&nbsp;Znači, ovi su ljudi izgradili svemirske brodove - mnogo bolje od broda maške kojim su Najdžel i Nika stigli ovamo - i smatrali su da im je dužnost da stignu u Galaktički centar. Pokušao je da ih objektivno proceni, mada je prema ranije razmenjenim pozdravnim porukama znao da su rođeni nekoliko hiljada godina posle njegovog vremena na Zemlji. Pokušao je da zamisli šta sve vreme može da učini posle dragog pokojnog Dvadesetog i otrežnjujućeg Dvadesetprvog veka.
<BR>&nbsp;&nbsp;&nbsp;&nbsp;&nbsp;Ponovo je legao i zagledao se u njih, čkiljeći. Govorili su tiho i kratko.
<BR>&nbsp;&nbsp;&nbsp;&nbsp;&nbsp;Budi objektivan, stari moj. Posmatraj ih kao drugu organsku rasu. Samo još jedni veliki sisari.
<BR>&nbsp;&nbsp;&nbsp;&nbsp;&nbsp;Čovekoliki, ali drugačiji. Bilo mu je donekle milo što su i dalje ličili na obične šimpanze, samo višeg rasta i sa manje dlaka, uspravnije. Vidljive razlike između ljudi i šimpanza bile su mnogo manje nego, recimo, između danske doge i čivave. No, psi mogu da se ukrštaju a ljudi i šimpanze ne mogu; genom krije svoje tajne daleko od očiju. Ljudi i šimpanze razlikuju se samo po jednom procentu DNK. Ovi ljudi su još bili iz iste vrste.
<BR>&nbsp;&nbsp;&nbsp;&nbsp;&nbsp;Osim toga, ovi Zemljani ubijali su maške sa očitim uživanjem. Vrlo ljudski. To nije bila isključivo čovekolika osobina; genocid postoji i kod vukova i kod šimpanza. Ubijanje je bilo veoma rašireno među životinjama. Kod pataka i orangutana postoji silovanje. Mravi imaju organizovane ratne i porobljivačke pohode. Šimpanze u divljini, koliko se sećao, imaju isto toliko šanse da budu ubijeni koliko i ljudi u gradu.
<BR>&nbsp;&nbsp;&nbsp;&nbsp;&nbsp;Najdžel ponovo leže, vrtelo mu se u glavi. Od svih svetih ljudskih osobina - govora, umetnosti, tehnologije i svega ostalog - od životinjskih predaka najupadljivije nasleđeno upravo je nasilje. Možda su se prva plemena ljudi razvila kao oblik zajedničke zaštite. To je svakako bilo od pomoći u milenijumima koji ga dele od ovih krupnih, bistrih bića.
<BR>&nbsp;&nbsp;&nbsp;&nbsp;&nbsp;"Toljaga protiv tvrdoglavosti", reče on naglas. Suvo pucketanje glasa. Prosto je lebdeo, um mu je bio lak kao blistava prašina.
<BR>&nbsp;&nbsp;&nbsp;&nbsp;&nbsp;Ovi Zemljani imali su uši čudnog oblika, upadljivo mišićava tela, neobično krupne oči. Uniforme im uopšte nisu ličile na uniforme - imali su tehnikolor ogrtače koji su prikazivali različite prizore, naizgled slučajno. Kad je žena prišla da ga ponovo pregleda, njena široka odeća iznenada je prikazala osunčanu morsku obalu zapljuskivanu talasima. Da bi ga umirila?
<BR>&nbsp;&nbsp;&nbsp;&nbsp;&nbsp;Drugi su imali tesnu odeću sa umetničkim ukrasima - kolažima, apstraktnim šarama, zrnastim ekspresionističkim prizorima. Neko vreme je mozgao nad tim. Umetnost svakako nije korisna prema uzanim gledištima bihejvioristike ili evolucione biologije. Zašto su je kromanjonci razvili? Pesma ptica je nešto sasvim drugo; time privlače para, brane svoje područje. Zašto su ljudi, Zemljani, sačuvali svoju krhku umetnost? Ima ptica koje grade čitave dvorce od lišća, trave i gljiva, sve u potrazi za ljubavlju, za genima. Niko ne bi ni pomislio da apstraktni ekspresionizam teži tome. Da li su svi dometi ljudske umetnosti bili samo strategija izlaganja, kao paunovo perje?
<BR>&nbsp;&nbsp;&nbsp;&nbsp;&nbsp;Nasmejao se tome i pokušao da sedne. Opečeni bok ga nije ni pecnuo. U glavi mu se razbistrilo. Nika je stajala malo dalje, razgovarajući sa jednim visokim muškarcem. Najdžel joj mahnu.
<BR>&nbsp;&nbsp;&nbsp;&nbsp;&nbsp;Nika mu priđe zajedno sa dugonjom. "Ja sam Akran", reče on, zureći naniže i ubrzano žmirkajući. "Da li si ti... Volmsli?"
<BR>&nbsp;&nbsp;&nbsp;&nbsp;&nbsp;"Mislim da jesam."
<BR>&nbsp;&nbsp;&nbsp;&nbsp;&nbsp;"Gospode! Našli smo vas!"
<BR>&nbsp;&nbsp;&nbsp;&nbsp;&nbsp;"Baš na vreme. Hvala."
<BR>&nbsp;&nbsp;&nbsp;&nbsp;&nbsp;"Ali vi - ali ti - još si živ!"
<BR>&nbsp;&nbsp;&nbsp;&nbsp;&nbsp;"Donekle."
<BR>&nbsp;&nbsp;&nbsp;&nbsp;&nbsp;Drugi Zemljani su pristizali trkom i zbijali se oko Nike i Najdžela.
<BR>&nbsp;&nbsp;&nbsp;&nbsp;&nbsp;"To je on!"
<BR>&nbsp;&nbsp;&nbsp;&nbsp;&nbsp;"I ona! Nju je pomenuo u poruci Pedeset sedam."
<BR>&nbsp;&nbsp;&nbsp;&nbsp;&nbsp;"Ne mogu da verujem."
<BR>&nbsp;&nbsp;&nbsp;&nbsp;&nbsp;"Ma jeste. Pogledaj ga."
<BR>&nbsp;&nbsp;&nbsp;&nbsp;&nbsp;"Posle toliko vremena?"
<BR>&nbsp;&nbsp;&nbsp;&nbsp;&nbsp;"Bio je u ovom izuvijanom prostoru-vremenu."
<BR>&nbsp;&nbsp;&nbsp;&nbsp;&nbsp;"I ne zaboravi Dugi San."
<BR>&nbsp;&nbsp;&nbsp;&nbsp;&nbsp;"Ipak, prosto je neverovatno da..."
<BR>&nbsp;&nbsp;&nbsp;&nbsp;&nbsp;"To je Volmsli."
<BR>&nbsp;&nbsp;&nbsp;&nbsp;&nbsp;Najždel je piljio naviše u njih i opet mu se zavrtelo u glavi. Svi su govorili uglas a Nika je sijala - ona je izgleda rauzmela šta se dešava - a govorili su tako brzo da ništa nije shvatao.
<BR>&nbsp;&nbsp;&nbsp;&nbsp;&nbsp;Onda je neko pustio snimak i Najdžel začu sopstveni glas, suv i precizan.
<BR>&nbsp;&nbsp;&nbsp;&nbsp;&nbsp;"Halo? Slede podaci o molekulskom oblaku kroz koji prolazimo. Još smo na kursu, izgleda."
<BR>&nbsp;&nbsp;&nbsp;&nbsp;&nbsp;Potom pištanje podataka, pa onda: "Ovo je ljudska ekspedicija. Gas do daske, letimo ka unutra."
<BR>&nbsp;&nbsp;&nbsp;&nbsp;&nbsp;Smetnje. Oštro šištanje, kao kad se prži mast. "Halo? Mi smo još tu. A vi?"
<BR>&nbsp;&nbsp;&nbsp;&nbsp;&nbsp;Zemljani su nemo ostali da stoje još dugo pošto se snimak završio.
<BR>&nbsp;&nbsp;&nbsp;&nbsp;&nbsp;"Dobijali smo vaše poruke svakih nekoliko vekova", reče Akran. "Znali ste za prvi napad, kad su nam maške u okeane ubacile vanzemaljce? Prvu poruku smo primili baš kad smo počeli da ih nadvladavamo."
<BR>&nbsp;&nbsp;&nbsp;&nbsp;&nbsp;Najdžel se namršti. "Znači, zapravo vam nije bila potrebna naša pomoć..."
<BR>&nbsp;&nbsp;&nbsp;&nbsp;&nbsp;"Oh, naprotiv! To je bio tek prvi napad. Drugi put su pokušale da nas zaspu asteroidima. Mnoštvom. Umalo nas nisu sredile."
<BR>&nbsp;&nbsp;&nbsp;&nbsp;&nbsp;Najdžel zatrese glavom da razbistri misli. "Poslali smo vam neku opremu maški, i podatke..."
<BR>&nbsp;&nbsp;&nbsp;&nbsp;&nbsp;"Dobili smo ih. Mnogo nam je pomoglo. To je bilo na vrhuncu trećeg napada, Vremena Lasice. To je potrajalo pet vekova."
<BR>&nbsp;&nbsp;&nbsp;&nbsp;&nbsp;"Oh, Bože", reče Nika. "Maške su bile toliko jake?"
<BR>&nbsp;&nbsp;&nbsp;&nbsp;&nbsp;"Naravno", reče Akran. "Potom su postale pametne. Pokušale su da nas nadmudre. Zbog njih smo izgubili povelik komad Zemlje. To je trajalo hiljadu godina."
<BR>&nbsp;&nbsp;&nbsp;&nbsp;&nbsp;"A sve vreme ste primali moje poruke?" upita Najdžel.
<BR>&nbsp;&nbsp;&nbsp;&nbsp;&nbsp;Akran klimnu. "Namestili smo velike antene. Prvo u orbiti, a onda po čitavom sunčevom sistemu. Maške su ih stalno nalazile i uništavale."
<BR>&nbsp;&nbsp;&nbsp;&nbsp;&nbsp;Najdžel zamisli stoleća borbi i uzdahnu. Svet se okretao polako i ljupko, ljudi i prašina počeše da se kreću ukrug...
<BR>&nbsp;&nbsp;&nbsp;&nbsp;&nbsp;"Je li umoran?" uznemireno upita Akran. "Možemo da pričamo kasnije, neka se naspava..."
<BR>&nbsp;&nbsp;&nbsp;&nbsp;&nbsp;"Samo nastavite", reče Nika. Najdžel je uspeo samo da klimne.
<BR>&nbsp;&nbsp;&nbsp;&nbsp;&nbsp;"Propustili smo neke poruke, kad su nas maške napale pozitronskim oružjem. Ali vratili smo antene na mesec posle oko četiri stotine godina. To je bilo pošto su se polovi istopili, pa smo izgubili veći deo kontinenata."
<BR>&nbsp;&nbsp;&nbsp;&nbsp;&nbsp;"Blagi Bože", jedva jeknu Najdžel.
<BR>&nbsp;&nbsp;&nbsp;&nbsp;&nbsp;"Ali spasli smo sve ostalo. Niko nije hteo da naredna poruka zatekne praznu Zemlju. I zato smo se pribrali. Pretražili smo čitav prokleti sunčev sistem da nađemo poslednja uporišta maški. Bile su prilično dobro skrivene, neke čak i u Jupiterovim oblacima. I sve smo ih sredili."
<BR>&nbsp;&nbsp;&nbsp;&nbsp;&nbsp;Najdžel je žmirkao. Svet je prestao da se okreće i sad je počinjao da shvata. "I došli ste..."
<BR>&nbsp;&nbsp;&nbsp;&nbsp;&nbsp;"Ovamo. Da vidimo šta vam se desilo. I o čemu je zapravo sve vreme reč."
<BR>&nbsp;&nbsp;&nbsp;&nbsp;&nbsp;Halo? Mi smo još tu. A vi?
<BR>&nbsp;&nbsp;&nbsp;&nbsp;&nbsp;Na licima je video nešto nalik na divljenje. On i Nika su za njih i ostale bili drevni istorijski primerci, neverovatno prastari.
<BR>&nbsp;&nbsp;&nbsp;&nbsp;&nbsp;Neizmerno sposobni, ti Zemljani. Maške će ih se plašiti.
<BR>&nbsp;&nbsp;&nbsp;&nbsp;&nbsp;Najdžel ponovo žmirnu i nasmeši se. "Još smo tu. Još smo tu." To mu se činilo veoma zabavno i više nije mogao da govori, jer grlo mu se stezalo.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
