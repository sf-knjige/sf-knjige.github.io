<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. KAIRO
<P>&nbsp;&nbsp;&nbsp;&nbsp;&nbsp;Sanduci, kutije i burad zakrčili su kej, ali nisu mogli da od pilotske kabine zaklone lepotu grada.
<BR>&nbsp;&nbsp;&nbsp;&nbsp;&nbsp;Čak i blokovi skladišta bili su zeleni i jedri. Kairo je usavršio sve šire prihvaćenu umetnost da gaji sam sebe iz bogatog tla. Ta umetnost bila je mnogo lakša nego sadnja i gajenje drveća samo da bi bilo posečeno, isečeno na trupce i ploče i prerađeno u daske, grede, spojke, ograde, podupirače i klinove, samo da bi se načinio zaklon.
<BR>&nbsp;&nbsp;&nbsp;&nbsp;&nbsp;Ovako ljupka veština zahtevala je duboko znanje. Narod Kaira shvatio je duboko usađenu srž svega živog.
<BR>&nbsp;&nbsp;&nbsp;&nbsp;&nbsp;"Načez" je, pristajući, triput zazvonio. Mornari često imaju ženu u svakoj luci i zvona su objavljivala koji je kapetan stigao, pa je na sastanak dolazila odgovarajuća gospa - ponekad samo na sat ili dva, u njegovoj kabini, pre polaska na sledeću luku uzvodno. Nestabilnost i ćudljivost vremenskih struja dovodili su do mnogih žurnih sastanaka. No, kapetan brzog broda mogao je da računa kako će vrlo brzo ponovo imati prilike za sličnu aktivnost - naravno, ako može to fizički da postigne.
<BR>&nbsp;&nbsp;&nbsp;&nbsp;&nbsp;Rumena ženica gotovo je protrčala kraj Tobija dok je silazio mostićem na obalu. Nije je ni pogledao, jer se zadubio u misli da li da ostane u najvećem gradu na reci.
<BR>&nbsp;&nbsp;&nbsp;&nbsp;&nbsp;Glava mu je bila puna mudrosti koje je naučio u pilotskoj kabini. Odmah je otišao u gradsku kuću Kaira i proverio popis stanovništva. Nije bilo ni pomena o njegovom ocu, ali to je ionako bila samo nejasna nada. Njegov otac nikad ne bi dozvolio da mu vežu papirić oko vrata kao psu, samo da bi ga kasnije pridavili. Tobi savlada razočarenje i oseti da ga davno suzdržavani bes puni novom energijom.
<BR>&nbsp;&nbsp;&nbsp;&nbsp;&nbsp;Sten ga je sustigao, pa su zajedno špartali ulicama; Sten se bavio pričom a Tobi koračanjem sa rukama u džepovima, opčinjen prizorima. Ostavio je svoju izubijanu bojnu opremu na brodu i sad je lako koračao.
<BR>&nbsp;&nbsp;&nbsp;&nbsp;&nbsp;Samogajene kuće dizale su se bez ikakvog prelaza iz plodnog tla. Zanatlije sadnje imale su kićene firme i reklame, poneki i od neonskih cevi koje su pokazivale čitave reči kićenim, titravim sjajem - Veštorast, Kućegajitelj, čak i Tipski pupoljci kuća.
<BR>&nbsp;&nbsp;&nbsp;&nbsp;&nbsp;Lunjali su po bučnim barovima, visokim pokrivenim tržnicama, zaraslim fabričkim krugovima, i sve je bilo glatko, smireno, elegantno, vlažno i mirisno od mekog drveta. Žene su tkale na razbojima koji su rasli pravo iz vlažnog tla. Sten upita jednu od tih vrednih gospi zašto radije ne odgaji odeću pravo na grmlju, a ona se nasmeja. "Moda se menja suviše brzo, ser!" reče i priguši kikot, odmeravjaući Stenove jadne pantalone i preveliku jaknu.
<BR>&nbsp;&nbsp;&nbsp;&nbsp;&nbsp;To je Stenu dalo ideju, i uskoro se Tobi nađe sa njim u slabo osvetljenoj ulici koja je zaudarala na, kako reče Sten, "iskorišćeno pivo".
<BR>&nbsp;&nbsp;&nbsp;&nbsp;&nbsp;Žene koje su stajale po ulazima delovale su aljkavo, obučene samo u purpurne korsete i rublje sa mnogo crnih tračica. Sasvim drugačije od krupnih, mišićavih žena kakve su na ceni u Porodici Bišop.
<BR>&nbsp;&nbsp;&nbsp;&nbsp;&nbsp;Tobi oseti da crveni i seti se davnog vremena i škole u Citadeli Bišop. Porodica Bišop strogo se držala pravila predanja, što je podrazumevalo i stroge seksualne zabrane pre uzrasta za seks.
<BR>&nbsp;&nbsp;&nbsp;&nbsp;&nbsp;Učitelj dečaka dao je svakome po list naročitog papira i olovku sa nevidljivim mastilom, sa uputstvom da nacrtaju po kružić svaki put kad masturbiraju - "rukuju se sa najboljim prijateljem", kako reče on. Nevidljivo mastilo trebalo je da spreči razotkrivanje i stid.
<BR>&nbsp;&nbsp;&nbsp;&nbsp;&nbsp;Na kraju meseca svi su doneli listove. Učitelj ih je okačio na zid i zamračio učionicu, a onda je uključio naročitu lampu. Pod njenim ljubičastim svetlom pojaviše se krugovi, niz za nizom, pred iznenada zamuklim dečacima. "Ovako", reče tada učitelj, "ovako vas Bog vidi. To je vaš unutrašnji život."
<BR>&nbsp;&nbsp;&nbsp;&nbsp;&nbsp;Svrha ovog otkrivanja greha bila je da dečaci smanje učestalost, jer usamljenička Onanova razonoda umanjuje intelektualne moći - ili je bar tako glasila teorija. Njegov Aspekt Isak ponudio mu je podatke o Onanu, nazivajući to "narodnom pričom" i frkćući od prezira zbog tako primitivnih seksualnih ograničenja.
<BR>&nbsp;&nbsp;&nbsp;&nbsp;&nbsp;I zaista, čitava stvar okončala se beskrajnim razmetanjem, pošto su se vratili na svetlost dana i pošto je svako znao broj svojih kružića, i svako je mogao da tvrdi da baš njemu pripada najveći broj - stotinu sedam.
<BR>&nbsp;&nbsp;&nbsp;&nbsp;&nbsp;Tobi je postigao jedva osamdeset šest, donekle zaplašen postupkom brojanja. Kasnije je mislio da bi, samo da je znao čemu to, lako mogao da prebaci stotinu.
<BR>&nbsp;&nbsp;&nbsp;&nbsp;&nbsp;U Kairu su se prefinjene žene mogle lako dobiti. Osećao se nejasno obavezan prema Besen, uznemiren sećanjem na njenu sliku zarobljenu u kocki u kući gospodina Prestona. Je li ona još živa? Da li bi mu zamerila što će se malo razonoditi?
<BR>&nbsp;&nbsp;&nbsp;&nbsp;&nbsp;Požuda je zbrisala te prefinjenosti, ostavivši mu samo nemirnu napetost. No, žene koje su se naginjale sa lakiranim osmesima i obojenim noktima i izvijenim modrim obrvama nekako ga nisu privlačile. Setio se Beseninog naherenog osmeha i ona mu je strašno nedostajala.
<BR>&nbsp;&nbsp;&nbsp;&nbsp;&nbsp;Sten mu se malo podsmevao zbog toga. Tobi je reagovao bujicom psovki, uglavnom tek naučenih od gospodina Prestona.
<BR>&nbsp;&nbsp;&nbsp;&nbsp;&nbsp;Gnev mu je uzburkao stomak. Ostavio je Stena da se cenjka sa ženom mlečno bele kože, koja je posebno isticala svoju riđu kosu i kukove široke koliko i reka, i sam pošao kroz sve mračniji grad. Ako je njegov otac prošao ovuda, svakako je ostavio neki znak. Tobi mora samo da ga nađe.
</P></TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
