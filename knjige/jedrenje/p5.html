<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. MESTO GNEVNIH BOGOVA
<P>&nbsp;&nbsp;&nbsp;&nbsp;&nbsp;Moraš da se setiš, kao prvo, da smo hramali okolo u zastarelom brodu maški. Grozno spor, u odnosu na ono što sad huji okolo. Krstarica, sa velikim plavobelim repom pravo pozadi, protegnutim kroz svemir.
<BR>&nbsp;&nbsp;&nbsp;&nbsp;&nbsp;Mnogo bolja nego što je bio naš stari zemljanski brod, sklepani stari "Lanser". Imao je moćno ime, to da, ali uputiti se među okolne zvezde na taj način bilo je isto kao da su Indijanci pokušali da istražuju Evropu koristeći kanue od brezove kore. Neopačke, istorijski i tehnički.
<BR>&nbsp;&nbsp;&nbsp;&nbsp;&nbsp;Znaš, maške su nas prilično dobro istražile. Odavno su bile u Sunčevom sistemu, već milionima godina. Neki raniji ugljenični oblik života vodio je bitku blizu Zemlje, protiv maški. Verovatno su branili Zemlju dok su primati još oštrili vijuge, polako napredujući ka Homo sapiensu.
<BR>&nbsp;&nbsp;&nbsp;&nbsp;&nbsp;Otada je ostao slupani zvezdani brod na mesecu. Tako smo saznali da se sukob dešavao i pre nas. Moja žena, Nika, učestvovala je u tome. Ja sam došao mnogo kasnije. Drevna istorija.
<BR>&nbsp;&nbsp;&nbsp;&nbsp;&nbsp;Pošli smo zajedno u prvom ljudskom svemirskom brodu, "Lanseru". Napale nas maške. Jedva preživesmo.
<BR>&nbsp;&nbsp;&nbsp;&nbsp;&nbsp;Onda smo imali sreće, ukrali smo brod maški.
<BR>&nbsp;&nbsp;&nbsp;&nbsp;&nbsp;Ah! Kakvo potcenjivanje, pravo britansko. Zapravo, pod ledenom korom tog sveta krile su se dve vrste tuđinaca. Bića koja su gledala elektromagnetski, u području mikrotalasa. Pokazalo se da su baš oni sredili onu olupinu koju smo našli na našem mesecu, po kojoj sam čačkao i koja me je izmenila. Toliko sam želeo da znam ko su bili, kako su mislili.
<BR>&nbsp;&nbsp;&nbsp;&nbsp;&nbsp;Ali bilo je i drugih. Stvorenja nalik na kitove koja su smireno jedrila kroz mračne dubine, zagrevajući se radioaktivnim jezgrom koje su sastavili od jezgra meseca.
<BR>&nbsp;&nbsp;&nbsp;&nbsp;&nbsp;Sve užasno strano, ali svi su se udružili protiv Posmatrača maški koji je vrebao iz visine. Dve tuđinske vrste, plus večito brbljive šimpanze, zajedno su napali Posmatrača i zarobili ga. Sada zvuči tako lako...
<BR>&nbsp;&nbsp;&nbsp;&nbsp;&nbsp;Ah? Izvini, mora da su mi misli odlutale. Brod maški?
<BR>&nbsp;&nbsp;&nbsp;&nbsp;&nbsp;Opremili smo ga našim stvarima, aparaturom za održanje života - svime što je preživelo pošto su se maške zarile u "Lansera". Težak posao.
<BR>&nbsp;&nbsp;&nbsp;&nbsp;&nbsp;Bravo. Šta dalje?
<BR>&nbsp;&nbsp;&nbsp;&nbsp;&nbsp;Sedeli smo tamo, grozno daleko od svoje zvezde. Mnogo posade - to jest, preživele posade - htelo je da se vrati kući.
<BR>&nbsp;&nbsp;&nbsp;&nbsp;&nbsp;Meni je to bilo bez veze. Bio sam dovoljno star da gotovo ništa nisam mogao da izgubim. A malo šta sam i ostavio na velikoj staroj Zemlji - nisam imao dece, ni bližih rođaka.
<BR>&nbsp;&nbsp;&nbsp;&nbsp;&nbsp;Ali znali smo da su maške već napale Zemlju. Koristile su mudro oružje, ribolika stvorenja koja su nam izručili u more. Da se vratimo da pomognemo?
<BR>&nbsp;&nbsp;&nbsp;&nbsp;&nbsp;Au, koliko svađa je tu bilo. Morao sam da priznam da druga strana ima pravo, spasavanje rodnog sveta i tako to. I zato smo napravili kompromis. Napravili smo robotski brod, koristeći delove maški. Vešto, nema šta. Onda smo ga napakovali tehnom maški. Neka Zemljani koriste njihove štosove, rekosmo.
<BR>&nbsp;&nbsp;&nbsp;&nbsp;&nbsp;Neki su hteli da pođu tim brodom, zamisli. Klasični vagnerovski gest - samo emocije, bez razuma. Preopasno.
<BR>&nbsp;&nbsp;&nbsp;&nbsp;&nbsp;I tako smo ga uputili ka Zemlji, da puzi dvadesetim delom brzine svetlosti. Najbolje što smo mogli da udesimo, na žalost.
<BR>&nbsp;&nbsp;&nbsp;&nbsp;&nbsp;Zapravo, ja sam želeo da ostanem tamo, da razgovaram sa one dve vrste što su još živele pod mesečevim ledom. Ali bila je još jedna struja...
<BR>&nbsp;&nbsp;&nbsp;&nbsp;&nbsp;Nika i ja smo imali saveznike među posadom. Mrzeli smo maške, hteli smo da učinimo nešto. Da pođemo do kraja zagonetke. I zato smo podigli jedra - ako taj izraz može da označi gas do na konjski nokat od brzine svetlosti.
<BR>&nbsp;&nbsp;&nbsp;&nbsp;&nbsp;Pravo unutra. Ka Centru.
<BR>&nbsp;&nbsp;&nbsp;&nbsp;&nbsp;Potrajalo je skoro trideset hiljada godina da stignemo ovamo - ali samo mereno u ostatku galaksije. Što neki zovu "stvarno" vreme. Ali sva unutrašnja vramena su jednako vredna, da znaš. Dokazali smo to. Razlika je samo što su satovi na našem brodu radili sporije. A imali smo i hladni san.
<BR>&nbsp;&nbsp;&nbsp;&nbsp;&nbsp;Meni je bilo kao da sam nekoliko puta lepo odremao popodne, budeći se samo za preglede i da pošaljem poneku poruku. Na mene dođe red da obiđem brod i popravim šta treba. Prilično usamljen. Prijatelji zamrznuti. Ja se motam po tuđinskoj, ukradenoj mašini. Zavitlan hodnikom relativističkih odraza, kao kroz tunel oivičen dugama. Prilično upečatljivo. I strašno, ma koliko dobro razumeo fiziku.
<BR>&nbsp;&nbsp;&nbsp;&nbsp;&nbsp;Sklepao sam - pa, Nika je sklepala; ona je bila čudo - infracrveni odašiljač. Poruke za Zemlju, slao sam ih na svakih hiljadu sveltosnih godina. Obaveštavao sam ih šta smo našli - podaci, čitavi nizovi. Plus malo bla-bla od mene lično. Nadao sam se da su još tamo, stvarno. Tada mi se činilo kao sitnica, tek kasnije sam saznao koliko je bilo važno.
<BR>&nbsp;&nbsp;&nbsp;&nbsp;&nbsp;A onda, presto - eto nas u Centru, blistavom kao neonska reklama pod prozorom. Zgodna stvar, te spravice maški. Čovek se pita da li ih cene oni što su ih sklopili. Šteta ako se traće na bića koja ne mogu da uživaju u njihovim mogućnostima.
<BR>&nbsp;&nbsp;&nbsp;&nbsp;&nbsp;Centar? Pa, danas ne možeš da ga vidiš kao ja nekada. Drevni su već bili tu, i vidljiviji nego sada.
<BR>&nbsp;&nbsp;&nbsp;&nbsp;&nbsp;Došli smo ulaznim tokom, to nas je još ubrzalo. Centar je bio večiti vatormet. Nad njim se, kao kao ogromna trijumfalna kapija, izvijala kićena plamena reka. Zapravo, blistala je od zlatne i narandžaste i sumporasto žute boje. Grozna stvar. Grtavitacioni potencijal crne rupe, izražen preko crveno usijanog gasa. Niti plazne, neugasive duž mnogih svetlosnih godina.
<BR>&nbsp;&nbsp;&nbsp;&nbsp;&nbsp;To sam očekivao. Još na Zemlji je Very Large Array kartirao duge, zakrivljene lukove kako se probijaju pravo kroz galaktičku ravan. Nalazili su se na stotinu svetlosnih godina od Pravog Centra. Bilo je i drugih, tankih čipaka - a sve su ih upalila divovska strujanja.
<BR>&nbsp;&nbsp;&nbsp;&nbsp;&nbsp;Galaktička neon svetla, eto šta su to, zaključiše specijalisti. Ali zašto su tako tanka i duga? - neka i po više stotina svetlosnih godina, a jedva pola svetlosne godine široka.
<BR>&nbsp;&nbsp;&nbsp;&nbsp;&nbsp;Kako smo se primicali, mogli smo da razaberemo te niti - ne na radio talasima, nego optički. Zapanjujuće. Tako čiste, tako neverovatno uredne. Je li moguće da je to neki ogromni izvor energije? Transportni hodnik, nezamisliva vrsta autoputa? Čemu - ili kome - može trebati toliko prostora za kretanje?
<BR>&nbsp;&nbsp;&nbsp;&nbsp;&nbsp;Visili su tamo kao ogromne crvene reklame preko neba. Ali za šta? Kao verski spomenik? Kao tuđinski ekvivalent raspeću, da zrači večitim obećanjem kroz čitavu galaksiju?
<BR>&nbsp;&nbsp;&nbsp;&nbsp;&nbsp;Svi smo razmišljali o tome dok se naš brod - ogromna, zveketava starina, sa masama prostora u poređenju sa "Lanserom" - probijao kroz mračne oblake prašine, kroz vrele oblasti formiranja zvezda, mnogo ih je bilo - sve više unutra, brzo i glatko, kao stari pas koji konačno stiže kući. Njegova oprema za navigaciju bila je jednostavna, direktna - i imala je ugrađeno odredište Pravog Centra.
<BR>&nbsp;&nbsp;&nbsp;&nbsp;&nbsp;Razmisli o tome. To mu je bilo jedno od uobičajenih odredišta.
<BR>&nbsp;&nbsp;&nbsp;&nbsp;&nbsp;Lako je videti zašto, ovako unazad. Zbog gustine energije. Zbog mase svetlosti. Toka protona. Ogromnih strujanja plazme. Pravo mesto za gladnu mašku. Hranilište.
<BR>&nbsp;&nbsp;&nbsp;&nbsp;&nbsp;Ja sam o Pravom Centru uglavnom razmišljao kao o nekoj vrsti kutije za nakit, sa upakovanim zvezdama koje sijaju kao smaragdi, rubini, vreli safiri - i sve se uredno okreće oko crne rupe. Koja je sasvim sigurno odavno progutala ružnu prašinu, naravno, ostavljajući ostatak u vrlo urednom stanju.
<BR>&nbsp;&nbsp;&nbsp;&nbsp;&nbsp;Ili su bar astronomi tako mislili. Nikad ne veruj teorijama, momče, ako su ih smislili ljudi koji rade u kancelariji.
<BR>&nbsp;&nbsp;&nbsp;&nbsp;&nbsp;Šta? Oh, kancelarije su bile kutije u kojima su ljudi radili - ne, nisu zaista fizički radili, nisu ništa teško nosili ili tome slično - hajde da to preskočimo, a?
<BR>&nbsp;&nbsp;&nbsp;&nbsp;&nbsp;Vidiš, zaboravio sam da među nekoliko miliona zvezda sabijenih u par svetlosnih godina ima sudara i struganja. I mnogo šrapnela.
<BR>&nbsp;&nbsp;&nbsp;&nbsp;&nbsp;Kako smo se prbiližavali, počeli smo da primećujemo gužvu. Debele, klimave zvezde plamtele su kao gnevni bogovi, plazeći crvene jezike. One su bile deca užasnih brakova, kada bi se dve zvezde sudarile, stopile i pale u isti spljošteni prostor.
<BR>&nbsp;&nbsp;&nbsp;&nbsp;&nbsp;Videle su se i druge kojima će se to desiti - kružile su jedna oko druge, a petlje gasova lebdele su između njih kao uvrede. A bilo je i gorih slučajeva, kako smo primetili kraj spoljašnje ivice taložnog diska. Zvezde bi bile rasporene, prosute, rastopljene do gnjecavih kugli. Palile su se u tami, orbitirajuća masa otpada nalik na sićušne purpurne glavice šibice koje svetlucaju u prljavom džaku uglja.
<BR>&nbsp;&nbsp;&nbsp;&nbsp;&nbsp;A usred svega toga bile su najčudnije od svih zvezda. Brze, pre svega. Svaka je bila polupokrivena maskom oblika polukugle. Maska je propuštala infracrveno i potrajalo je dok sam shvatio šta se dešava.
<BR>&nbsp;&nbsp;&nbsp;&nbsp;&nbsp;Vidiš, polukugla maske lebdela je na stalnoj udaljenosti od zvezde. Lebdela je na svetlosti, a sila teže je tačno poništavala spoljašnji pritisak svetlosti. Maska je vraćala zvezdi polovinu njene svetlosti - vraćala je vrelinu u rešo. Zato je sirota zvezda ispuštala lepe lukove i mlazeve mase. Što je verovatno pomagalo opštem cilju.
<BR>&nbsp;&nbsp;&nbsp;&nbsp;&nbsp;Svetlo je sa jedne strane slobodno oticalo. Maska ga je zatvarala sa druge. To je guralo zvezdu ka maski. No, maska je bila vezana za zvezdu silom teže. Podešavala je položaj da bi održala odgovarajuće rastojanje. No, što se uboge zvezde ticalo, ona je i dalje mogla da baca svetlost u jednom pravcu. I zato se pomerala na suprotnu stranu.
<BR>&nbsp;&nbsp;&nbsp;&nbsp;&nbsp;Neko je skupljao te zvezde u stado. Maske su ih pretvorile u fuzione protonske motore. Sporo, ali efikasno. A stado se kretalo ka taložnom disku.
<BR>&nbsp;&nbsp;&nbsp;&nbsp;&nbsp;Neko je potpomagao apetit crne rupe.
<BR>&nbsp;&nbsp;&nbsp;&nbsp;&nbsp;Ko je mogao obaviti toliki posao? Nije bilo vremena da se sazna, tada.
<BR>&nbsp;&nbsp;&nbsp;&nbsp;&nbsp;Približavali smo se. Zagrevali smo se. Bilo je prokleto vrućina.
<BR>&nbsp;&nbsp;&nbsp;&nbsp;&nbsp;A sada, posle tolikih godina, preko brodskih prijemnika je išla masa komunikacije. Kreštanje, pištanje, guštara zaslepljujuće brzih šifri.
<BR>&nbsp;&nbsp;&nbsp;&nbsp;&nbsp;Signali su očito bili upućeni maškama koje su upravljale brodom. Kako da odgovorimo?
<BR>&nbsp;&nbsp;&nbsp;&nbsp;&nbsp;I dalje smo mozgali o tome kada nam se ukazala prilično prosta istina. Brod nije prosto vozao maške okolo. On je i sam bio maška.
<BR>&nbsp;&nbsp;&nbsp;&nbsp;&nbsp;Nosio je više tipove maški, naravno. Ali i dalje je bio pripadnik plemena, u neku ruku.
<BR>&nbsp;&nbsp;&nbsp;&nbsp;&nbsp;Kako smo se približavali, istekla je odrednica kursa koju smo izabrali. Počeli smo da usporavamo, ozbiljno. Magnetno grlo, koje je umanjilo brod, sada se sabilo. Potom se nakrenulo, tako da nas je pristižuća plazma zahvatala pod uglom. To je okrenulo čitav brod - a takav stenjući, pucketajući, škripeći manevar nikada nisam čuo. Maške očito nisu osetljive na zvuke.
<BR>&nbsp;&nbsp;&nbsp;&nbsp;&nbsp;Mi smo gotovo ogluveli. Potrajalo je nedelju dana.
<BR>&nbsp;&nbsp;&nbsp;&nbsp;&nbsp;Ali uspelo je. Brod se potpuno okrenuo, tako da se fuzioni mlaz našao ispred nas. To nas je štitilo od čvrstog otpada na putanji - lepo ga je spržio, sam pogon ga je pretvorio u jone.
<BR>&nbsp;&nbsp;&nbsp;&nbsp;&nbsp;Grlo je sad bilo iza nas, ali linije magnetnog polja nosile su deo otpada okolo, i gurale ga u ralje velikog, debelog broda. Fuzioni plamenici tresli su oplatu i zagrevali vazduh - ali naša oprema za održanje života uspevala je da se izbori.
<BR>&nbsp;&nbsp;&nbsp;&nbsp;&nbsp;Čudo, zapravo. Bilo je dosta energije, pa smo sklopili bolje erkondišne. To je bilo prilično teško, u zagušujućoj vrelini. Problem je bio - kuda da izbacimo višak toplote? Frižideri ne uništavaju toplotu, samo je premeštaju.
<BR>&nbsp;&nbsp;&nbsp;&nbsp;&nbsp;Na kraju smo se odlučili da iskoristimo neka oružja maški. Zapravo to su bili laseri, ali više su ličili na ogromne kanalizacione cevi. Divovske, masivne stvari.
<BR>&nbsp;&nbsp;&nbsp;&nbsp;&nbsp;Štos kod lasera je da zrače bolje od svega prirodnog. Temperatura višeg sjaja, tehnički rečeno. Da bi smanjio energiju u svojoj okolini, moraš imati nešto toplije od nje. Tu su nam laseri pomogli. Zato smo višak toplote od usporavanja ubacili u konvertore. A potom u pogon lasera. Brod je počeo da ispušta zrake ogromne energije, smanjujući našu.
<BR>&nbsp;&nbsp;&nbsp;&nbsp;&nbsp;Zato smo postali još sumnjičaviji. I preplašeni. Da li brod podnosi izveštaj pretpostavljenima da se na njemu pojavila skupina štetočina? Mi, avanturisti, odjednom smo se osećali strašno mali.
<BR>&nbsp;&nbsp;&nbsp;&nbsp;&nbsp;Brzo smo usporavali - imali smo jednu i po Zemljinu težu. Gadno. Kao da si stalno debeo, a bez ijednog od zadovoljstava od sticanja tolike mase. Preuredili smo zalihe i napravili bazene vode. Plutali smo tamo danima, samo da izbegnemo težinu.
<BR>&nbsp;&nbsp;&nbsp;&nbsp;&nbsp;Vidik se konačno raščistio. Fuzioni pogon je radio na maksimumu energije dok smo usporavali. Sada je postao optički proziran, pa smo mogli da vidimo kroz izduvni plamen. Prvo u crvenom - a to je bilo baš čudno.
<BR>&nbsp;&nbsp;&nbsp;&nbsp;&nbsp;Jasno smo mogli da vidimo smrt, čitav ogromni zid smrti. Hitao je ka nama.
<BR>&nbsp;&nbsp;&nbsp;&nbsp;&nbsp;A kako je to bilo...
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
