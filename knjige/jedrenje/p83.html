<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. NEKO UŽASNO ČUDO
<P>&nbsp;&nbsp;&nbsp;&nbsp;&nbsp;Na ovom svetu uputstva su padala kao kiša.
<BR>&nbsp;&nbsp;&nbsp;&nbsp;&nbsp;Najdžel Volmsli čučao je pod ogromnim, granatim drvetom i gledao kako paperjasto semenje pada sa velikih grana. Biljke su u ovom Sokaku pošle putem evolucije različitim od svega što je ikada video. Gajile su semenje u sebi, i izgledalo je kao da se porađaju kad su vremenski uslovi bili odgovarajući da se zauzme okolno tlo. Roditeljsko drveće lučilo je i sok, koji je sledio vetrom nošeno paučinasto semenje. Sok je bio ili hranljiva materija ili zaštita od insekata ili oboje; Najdželovo biološko znanje bilo je prilično mestimično, pa nije mogao da to otkrije. Diplomirao je na Kembridžu tek jedno pokolenje pošto su Krik i Votson otkrili dvostruku spiralu, a to je bilo pre skoro trideset hiljada godina. Činilo mu se da je otada bilo dosta novosti.
<BR>&nbsp;&nbsp;&nbsp;&nbsp;&nbsp;Paperjasti padobrančići semena davali su vazduhu poseban miris. Leteli su sa naletima vetra, lepili se za masno žbunje, bespomoćno padali u bare. Njihova paperjasta celuloza bila je samo ambalaža za pakete osnovne DNK. Ili je možda genetska uputstva nosila neka druga parna podloga; galaksija je stvorila mnošto sistema za kopiranje. Nije ni bitno; kakvi god molekuli da su uvijeni jedni oko drugih u vijugavom plesu parenja, svrha im je da šire uputstva za stvaranje novog ogromnog drveća - ili još bolje, semenja koje će dalje stvarati uputstva za sopstveno umnožavanje. Naizgled velikodušno drveće zapravo je brinulo samo za sebe: temelj života. Drveće je padalo kao kiša - na jeziku odavno mrtvog Dvadesetog kada je on naučio da misli - kiša programa, ispisanih drevnim jezikom: digitalno, kao na kompjuterskom disku. Algoritmi: rast drveta, slanje semena, atomski algoritmi.
<BR>&nbsp;&nbsp;&nbsp;&nbsp;&nbsp;Kroz vazduh su se širili i drugi programi - signali maški, sabijeni u uzane snopove koji su pucketali od energije. Alarm, strah, panika. Ili bi ih on nekada tako nazvao. Maške su imale ono što je on nazivao natprogramima, ili meta-uputstvima, a ne osećanja. To odgovara porivima i dubokim, podsvesnim impulsima koje ljudi nose kao praistorijski prtljag.
<BR>&nbsp;&nbsp;&nbsp;&nbsp;&nbsp;A njihovi signali odjekivali su u Najdželovim čulima, nezemaljski kao visoki dozivi ptica u jatu.
<BR>&nbsp;&nbsp;&nbsp;&nbsp;&nbsp;Oprezno pognut, izašao je ispod krošnje i prišao ivici litice.
<BR>&nbsp;&nbsp;&nbsp;&nbsp;&nbsp;Pogledao je gore. Sličnost je možda bila posledica konvergentne evolucije. Na Zemlji se čudo oka pojavilo kod nekoliko različitih organizama, kao na primer oktopoda i sisara. Ovde su tuđinske, prozračne maške koje su se rojile u visini izgledale pomalo kao jato pelikana.
<BR>&nbsp;&nbsp;&nbsp;&nbsp;&nbsp;Iz njih je suknula vatra. Jurnula je naniže i pogodila prilike koje su bežale po prostranoj ravnici.
<BR>&nbsp;&nbsp;&nbsp;&nbsp;&nbsp;Odozdo se začuše slabi signali užasa i bola. U Lavirintu je bilo mnogo tuđinaca, smeštenih u raznim Sokacima. Sada su ih leteće maške skupljale i elektronski ispitivale, mešajući smrt sa usputnim užasom. Sve je bilo deo traganja za izvesnim dosadnim primatima. I drugima.
<BR>&nbsp;&nbsp;&nbsp;&nbsp;&nbsp;Došao je ovamo zbog slabih, rasutih signala koje je uhvatio. Nosili su preliv tuđinskog, ali imali su i blagi prizvuk ljudskog.
<BR>&nbsp;&nbsp;&nbsp;&nbsp;&nbsp;Njihov izvor hitao je uz liticu. Dobra meta za leteće maške. Osećao ga je pod sobom, osećao je i dve maške širokih krila kako se usmeravaju ka njemu.
<BR>&nbsp;&nbsp;&nbsp;&nbsp;&nbsp;Sa neba dolete munja. Pogodila je liticu. Nije bilo uboda bola, nije bilo nikakve reakcije - sve dok nešto ne odgovori odozdo, kao da se munja odbila. Od toga se dve maške prevrtoše i planuše, pretvorene u krilati požar.
<BR>&nbsp;&nbsp;&nbsp;&nbsp;&nbsp;Šta god da je dolazilo, bilo je strašno. Najdžel se vrati među drveće.
<BR>&nbsp;&nbsp;&nbsp;&nbsp;&nbsp;Krupno polumehaničko telo pređe preko ivice litice iznenađujućom brzinom. Išlo je pravo na njega. Znao je da ne vredi da beži. #I ja sam tebe osetila#, javi se ono.
<BR>&nbsp;&nbsp;&nbsp;&nbsp;&nbsp;"Ne pamtim kad sam se poslednji put kupao", reče Najdžel, ali znao je šta je taj stvor mislio. Bili su ovde istim poslom, u smislu koji nezgrapne reči ne mogu da sadrže. Veliki tuđinac pripadao je Mnogonošcima, tuđinskoj vrsti koja je odavno nadrasla svoja prirodna tela i nadgradila ih. Ipak, Mnogonošci nisu po prirodi bili mehanički. Mrzeli su maške, koje su odavno pokušavale da ih istrebe.
<BR>&nbsp;&nbsp;&nbsp;&nbsp;&nbsp;#Nosim čoveka koji bi ti bio od koristi.#
<BR>&nbsp;&nbsp;&nbsp;&nbsp;&nbsp;"Kako to?" Najdžel je i ranije sretao Mnogonošce, ali smatrao je da je sa nekim toliko različitim najbolje biti oprezan.
<BR>&nbsp;&nbsp;&nbsp;&nbsp;&nbsp;#Tragaš za Bišopovima.#
<BR>&nbsp;&nbsp;&nbsp;&nbsp;&nbsp;"Ti si njihov... saveznik?"
<BR>&nbsp;&nbsp;&nbsp;&nbsp;&nbsp;#Moja vrsta je njihov saveznik, sada.#
<BR>&nbsp;&nbsp;&nbsp;&nbsp;&nbsp;"Poznajem tvoj Razred." Nije bilo smisla preduzimati mere zaštite protiv ovog stvora; mogao je da ga ubije za tren oka. Odsutno je primetio da uopšte ne oseća strah; kad bi imao vremena, mogao bi čak da oseti i nostalgiju za tim osećanjem. Sada ga je vrlo retko posećivalo. "Sećam se vaših Prosvetljenih, i njihove vešte diplomatije-košnice - da, jednom sam radio sa njima."
<BR>&nbsp;&nbsp;&nbsp;&nbsp;&nbsp;#Oni su me poslali ovamo.#
<BR>&nbsp;&nbsp;&nbsp;&nbsp;&nbsp;"Uvek su umeli da procenjuju."
<BR>&nbsp;&nbsp;&nbsp;&nbsp;&nbsp;#Toliko dobro poznaješ našu prošlost?#
<BR>&nbsp;&nbsp;&nbsp;&nbsp;&nbsp;"Donekle. A mnogo sam i čitao."
<BR>&nbsp;&nbsp;&nbsp;&nbsp;&nbsp;#Biblioteka.#
<BR>&nbsp;&nbsp;&nbsp;&nbsp;&nbsp;"Delom. Većinu nisam mogao da pojmim."
<BR>&nbsp;&nbsp;&nbsp;&nbsp;&nbsp;#Da li znaš...#
<BR>&nbsp;&nbsp;&nbsp;&nbsp;&nbsp;"Da?" Elektronski glas ogromnog stvorenja imao je neobičan, višeslojan miris. Nesigurno je dodirivao duboko, drevno pitanje.
<BR>&nbsp;&nbsp;&nbsp;&nbsp;&nbsp;#Znaš li ko nas je stopio?#
<BR>&nbsp;&nbsp;&nbsp;&nbsp;&nbsp;"Misliš na mešanje dveju vrsta? To je bilo prilično davno."
<BR>&nbsp;&nbsp;&nbsp;&nbsp;&nbsp;#Pre naše istorije.#
<BR>&nbsp;&nbsp;&nbsp;&nbsp;&nbsp;"Koliko se sećam, nismo bili mi."
<BR>&nbsp;&nbsp;&nbsp;&nbsp;&nbsp;Stvorenje je nehotice zračilo zbrkanu reakciju: olakšanje, uzbuđenje, sve prošarano tugom.
<BR>&nbsp;&nbsp;&nbsp;&nbsp;&nbsp;#Počela sam da shvatam vašu vrstu. Nadala sam se...#
<BR>&nbsp;&nbsp;&nbsp;&nbsp;&nbsp;"Ne, žao mi je. Mi smo došli kasnije. Ovde smo samo skorašnji nezvani gosti."
<BR>&nbsp;&nbsp;&nbsp;&nbsp;&nbsp;#Pa ko je onda?#
<BR>&nbsp;&nbsp;&nbsp;&nbsp;&nbsp;"Postoji reč za organske, Prirodne rase koje se nisu spojile sa maškama - izumrle."
<BR>&nbsp;&nbsp;&nbsp;&nbsp;&nbsp;#Toga sam se i bojala. Ali... mi nismo izumrli.#
<BR>&nbsp;&nbsp;&nbsp;&nbsp;&nbsp;"Drugačiji smo. Vas je teže ubiti, a mi smo ostali živi u Centru jer maške ne znaju šta da počnu sa nama."
<BR>&nbsp;&nbsp;&nbsp;&nbsp;&nbsp;#Sada znaju.#
<BR>&nbsp;&nbsp;&nbsp;&nbsp;&nbsp;"Hm, pa imaš pravo. Biblijski."
<BR>&nbsp;&nbsp;&nbsp;&nbsp;&nbsp;#Vi nosite Šifre.#
<BR>&nbsp;&nbsp;&nbsp;&nbsp;&nbsp;"Čak i istrošeni starci kao ja, da - mada samo delimično. Genetičke greške i drift i još neke tehničke novotarije koje sam odavno zaboravio."
<BR>&nbsp;&nbsp;&nbsp;&nbsp;&nbsp;#Mogu da pomognem u tome. Moje puno nasledno duboko ime je Kvat'jut'kal'ton.#
<BR>&nbsp;&nbsp;&nbsp;&nbsp;&nbsp;"Najdžel Volmsli. Tvoje ime svakako nešto znači, ali moje je samo etiketa koju su mi dali."
<BR>&nbsp;&nbsp;&nbsp;&nbsp;&nbsp;Ubijanje je u ravnici pod njima još trajalo, ali sada su ga zaboravili. Vrtlog krilatih maški sada se spustio niže da dovrši posao. "Poći će za mnom ako me nanjuše", reče Najdžel, pokazujući ih. "Nemam odbranu kao ti."
<BR>&nbsp;&nbsp;&nbsp;&nbsp;&nbsp;#Ni ja kao ti.#
<BR>&nbsp;&nbsp;&nbsp;&nbsp;&nbsp;Neobična šala. No, pticolike maške su se približavale. "Ko je to?"
<BR>&nbsp;&nbsp;&nbsp;&nbsp;&nbsp;#Na brzinu su se prilagodili ovoj pseudo-planetnoj okolini. Nekada su bili brzi preživari.#
<BR>&nbsp;&nbsp;&nbsp;&nbsp;&nbsp;"Ah. Svetlojedi."
<BR>&nbsp;&nbsp;&nbsp;&nbsp;&nbsp;Jedan opali na njih. Zrak je zapalio drvo, a Najdžel je ostao živ samo zato što je Kvat istog časa raširila štit, gust mehur elektromagnetne energije, koji je prošarao ustalasani vazduh. U taj mah bio je dovoljan, ali... "Izgleda da ću morati da iskoristim skrivene rezerve, Kvat." Najdžel posla signal, neobično ćurlikav u njegovim čulima. Dobio je kolo za pozivanje, i naravno nije imao pojma kako to funkcioniše.
<BR>&nbsp;&nbsp;&nbsp;&nbsp;&nbsp;#Neću moći još dugo da te štitim...#
<BR>&nbsp;&nbsp;&nbsp;&nbsp;&nbsp;Prozirna ptica je ovog puta bila ogromna. U prvi mah Najdželu se učinilo da je maška, ali kada je dolepršala preko drveća video je da je prozirna, kao izaslanik Viših. Lebdela je i zurila u njega prodornim očima.
<BR>&nbsp;&nbsp;&nbsp;&nbsp;&nbsp;Najdžel preuze njeno brzo blip podataka. "Njihova krila, tih svetlojeda, jesu li još osetljiva na svetlost?"
<BR>&nbsp;&nbsp;&nbsp;&nbsp;&nbsp;Kvat je i dalje piljila u ogromnu nepticu sastavljenu od pokretnih, zujavih tačkica. Na ovolikom uvećanju jasno se videlo da je sastavljena od miliona sitnih čestica - ali Najdžel nije imao pojma jesu li to insektolika bića ili nešto još čudnije. Nikada nije mogao da to pojmi, mada je u poslednje vreme često viđao ovu manifestaciju. Znao je da je fizički oblik nebitan i da zapravo ono što leži iza njega pokušava da njemu i Kvat olakša stvar. "Kvat?"
<BR>&nbsp;&nbsp;&nbsp;&nbsp;&nbsp;#Ovaj... da, tako je.#
<BR>&nbsp;&nbsp;&nbsp;&nbsp;&nbsp;"Dobro. To ona pita. Pojedinosti joj nisu jača strana."
<BR>&nbsp;&nbsp;&nbsp;&nbsp;&nbsp;To zapravo nije tačno, pomislio je, ali sve ima svoja ograničenja.
<BR>&nbsp;&nbsp;&nbsp;&nbsp;&nbsp;Vremenjak nad njima iznenada planu u moćnom, zlatno-narandžastom luku. Nalet snažne svetlosti obori Najdžela, i on žurno otpuza pod najbliže drvo. Razabrao je da je svetlo uglavnom infracrveno, ali i vidljivi deo zamalo da ga oslepi.
<BR>&nbsp;&nbsp;&nbsp;&nbsp;&nbsp;#Ah... ne...# Kvat se zavukla za njim u zaklon.
<BR>&nbsp;&nbsp;&nbsp;&nbsp;&nbsp;"Izgleda da cene jednostavna rešenja."
<BR>&nbsp;&nbsp;&nbsp;&nbsp;&nbsp;Sa drveta se širila para. Iznenadna magla je šištala, a Najdžel je kroz nju gledao svetlojede. Smesta su se preopteretili, i krila im planuše i pocrneše. Otpadali su čitavi komadi.
<BR>&nbsp;&nbsp;&nbsp;&nbsp;&nbsp;Celo visoko jato, njih stotine, poče da se polako tumba ka ravnici. Pridružiće se onima koje su još maločas tako nemarno uništavali.
<BR>&nbsp;&nbsp;&nbsp;&nbsp;&nbsp;"Viđao sam ih na poslu i ranije", povika Najdžel kroz paru koja ih je zaklanjala. "Divno su projektovani, ali ne za ovo."
<BR>&nbsp;&nbsp;&nbsp;&nbsp;&nbsp;#Ja sam ih viđala da bacaju peve bombe.#
<BR>&nbsp;&nbsp;&nbsp;&nbsp;&nbsp;Jedan svetlojed pade na obližnje drvo. Debelo stablo se sruši uz oštar zvuk lomljave.
<BR>&nbsp;&nbsp;&nbsp;&nbsp;&nbsp;"Prokletstvo, gde je ta ptica? Moramo da bežimo odavde."
<BR>&nbsp;&nbsp;&nbsp;&nbsp;&nbsp;Znao je da maške sada koriste peve bombe, koje destabilizuju delić prostora-vremena tako da ovaj pokuša da se ispravi i postane pljosnat. To rastrgne sve što se nađe u blizini. Sve čemu je za postojanje neophodna geometirjska struktura, možda čak i Magnetni um. Od toga nema zaštite.
<BR>&nbsp;&nbsp;&nbsp;&nbsp;&nbsp;#To je tvoj saveznik, ne moj.#
<BR>&nbsp;&nbsp;&nbsp;&nbsp;&nbsp;"Rekla si da nosiš čoveka, je li?"
<BR>&nbsp;&nbsp;&nbsp;&nbsp;&nbsp;#Jeste. Ali požuri, eno vatre...#
<BR>&nbsp;&nbsp;&nbsp;&nbsp;&nbsp;"Da se trampimo: povešću te u zamenu za tog čoveka."
<BR>&nbsp;&nbsp;&nbsp;&nbsp;&nbsp;#Bilo bi pogodno kad bi mogao da napustiš ovaj Sokak.#
<BR>&nbsp;&nbsp;&nbsp;&nbsp;&nbsp;Nije mogao, naravno. Ali ptica je bila tu negde, a za nju je materija samo mešavima praznog prostora i divlje verovatnoće.
<BR>&nbsp;&nbsp;&nbsp;&nbsp;&nbsp;"Taj čovek - kladim se da mogu da pogodim kako se zove."
<BR>&nbsp;&nbsp;&nbsp;&nbsp;&nbsp;#Prvo izvedi izlazak.#
<BR>&nbsp;&nbsp;&nbsp;&nbsp;&nbsp;"Tačno. Gde je ta ptica kad nam treba?"
<BR>&nbsp;&nbsp;&nbsp;&nbsp;&nbsp;Najdžel ponovo pozva ćurličući. To će svakako privući svetlojede, čak i u samrtnim mukama, ali ostalo je još samo nekoliko sekundi. Po navici koju je stekao u poslednje vreme, pomislio je na Niku, uživajući u tome, za svaki slučaj, ako je stvarno kucnuo čas. Ovog puta.
</P></TD></TR></TABLE>
<P class="next">
<A HREF=p84.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
