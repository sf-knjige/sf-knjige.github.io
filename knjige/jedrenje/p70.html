<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. GOSPODIN PRESTON
<P>&nbsp;&nbsp;&nbsp;&nbsp;&nbsp;Dan je bio dug i naporan, sa masom buradi i sanduka i paketa koje je trebalo razvezati i sortirati i složiti u ofucanom kamenom skladištu. Sten je bio podagent jednog velikog uvoznika i imao je unapred predviđene zadatke, pa je Tobi čitavog dana imao posla.
<BR>&nbsp;&nbsp;&nbsp;&nbsp;&nbsp;Ovde je bilo malo tehna, pa su se ljudi oslanjali na običan rad. Zombiji sa keja su se brzo premorili, pa je Sten doveo novu skupinu. Tobi više nije video onog što se srušio, i nije ni išao da ga traži u smrdljivoj sobici iza skladišta gde su ih inače držali.
<BR>&nbsp;&nbsp;&nbsp;&nbsp;&nbsp;Radno vreme se završilo kad je veliko golo parče vremenjaka u visini potamnelo. To je bila sreća, jer su ljudi i dalje više voleli da spavaju po mraku. Mada ovde nije bilo ciklusa dana i noći, nekoliko sati senke bilo je dovoljno za minimum sna. Tobi je jednom video noć koja je potrajala nekoliko "dana", pa su ljudi počeli otvoreno da nagađaju hoće li se vremenjak ikada ponovo osvetliti. Kada se žućkasti sjaj vratio, narastao je u zagušljivu vrućinu i prodoran sjaj, toliko snažan da su svi zažalili što su ga nestrpljivo čekali.
<BR>&nbsp;&nbsp;&nbsp;&nbsp;&nbsp;Sten je odveo Tobija u kuću gde je i sam odseo i sve uredio za njega, ostavivši mu samo vremena za kupanje u hladnoj rečnoj vodi pre večere. Tobi se za zajedničkim stolom čudio neverovatnoj brzini jela u kombinaciji sa brzim razgovorom, kao da ovim ljudima usta služe samo da istovremeno jedu i brbljaju. Na ogromnom poslužavniku pojaviše se divlje koke, ispečene do ruštavo smeđe kožice, i bile su razgrabljene i proždrane pre nego što su stigle do njega, mada je Sten nekako uspeo da se domogne dve, pa ih je podelio sa njim. Jedan mršavi čovek sa kozjom bradicom preko puta Tobija bavio se isključivo svojim ustima, jeo je, šalio se i pljuvao, nimalo precizno, u bronzanu pljuvaonicu što je stajala kraj njega. Sten je jeo služeći se samo nožem, i vešto je zavlačio u usta ponekad i čitavu oštricu. Tobi je uspeo da prigrabi gomilu žilavog pasulja i debeo komad mesa pre nego što je kraj njega proleteo desert, predstavljen gomilom tvrdih oraha u moru šlaga koji je planuo kad ga je neko dotakao cigarom. Sten je pojeo i to i onda se zavalio u pletenoj stolici, čačkajući zube blistavim džepnim nožem, što je bilo iskazivanje nemarne hrabrosti kakvo Tobi u životu nije video.
<BR>&nbsp;&nbsp;&nbsp;&nbsp;&nbsp;Potom je Tobi više od svega želeo da spava, ali Sten ga je izvukao u gužvu na ulicama. Završili su u baru kojim je neko vreme dominirala ogromna, vrlo vlažna žena koja je palacala jezikom i prevrtala očima, pevajući baladu koju Tobi nije razumeo. Na kraju se sručila na pod uz glasan tresak i bila su potrebna tri muškarca da je iznesu. Tobi nije znao je li i to deo tačke, jer je bilo daleko zabavnije od pevanja.
<BR>&nbsp;&nbsp;&nbsp;&nbsp;&nbsp;Sten je naručio nekakvo tamno pivo i vešto je iskorisito taj trenutak da preda Tobiju dnevnu zaradu, tako da bi Tobi ispao cicija da nije platio sledeću rundu, koja je stigla neobično brzo. Već je dopola popio novu kriglu i već su mu se mnogo više sviđali i to veče, i ovaj ogromni grad, i njegov fini novi prijatelj Sten, i uopšte čitav ogromni svet pevea, a onda se setio koliko je njegov otac mnogo pio pre nekoliko godina. Setio se kako mu je Kilin tada rekao da u Porodici Bišop bacaš zapušač kad ga izvadiš iz boce, jer znaš da ti više neće biti potreban.
<BR>&nbsp;&nbsp;&nbsp;&nbsp;&nbsp;To ga je uznemirilo, ali Sten se u tom protegao i podigao na sto nogu u čarapi. Na tabanu čarape bilo je izvezeno lice, a Sten je mogao da, pokrećući prste na nogama, izvede da se to lice smeši, ljuti, čak i trepće. Za to vreme Sten je razgovarao sa svojim umetničkim tabanom. No, to je podsetilo Tobija na vreme neposredno posle Propasti, hladno i prazno, kada su Bišopovi jedno veče logorovali sa još nekim lutalicama iz drugih Porodica. Jedan visoki dečak od Najtovih promolio je stopalo u sivoj čarapi ispod nekih pokrivača, šaleći se. Tobi je pomislio da je to pacov pa je bacio nož, prikucavši stopalo za tlo. Dugo potom nije bio baš omiljen u Porodici Najt.
<BR>&nbsp;&nbsp;&nbsp;&nbsp;&nbsp;Nasmešio se i otpio još piva. Sten preblede. Tobi je osetio da neko stoji iza njega.
<BR>&nbsp;&nbsp;&nbsp;&nbsp;&nbsp;Okrenuo se i ugledao visokog muškarca u kožnoj jakni, crnim pantalonama i sa bezbrižno naherenim plavim kapčetom. Samo su piloti nosili takve kape sa zlatnim odsjajem na ivici.
<BR>&nbsp;&nbsp;&nbsp;&nbsp;&nbsp;"Gosp... gospodine Preston", reče Sten.
<BR>&nbsp;&nbsp;&nbsp;&nbsp;&nbsp;"Gospoda su izašla u provod? Niste suviše zauzeti za razgovor o poslu?"
<BR>&nbsp;&nbsp;&nbsp;&nbsp;&nbsp;Gospodin Preston se dobroćudno osmehnu, kako i pristaje predstavniku slobodne i zaista nezavisne profesije. Tobijevi Aspekti su ga naučili da vladare ograničava parlament, sveštenike pastva, pa čak i učitelji, ma koliko užasno moćni bili, rade za gradske vlasti.
<BR>&nbsp;&nbsp;&nbsp;&nbsp;&nbsp;No, pilot na srebrnoj reci na odgovara nikome. Kapetan broda može da izda deset naređenja dok se pripremaju indukcioni motori i dok brod zalazi u reku, ali čim se pogon pokrene kapetan je zbačen sa vlasti. Pilot tada može da upravlja brodom kako želi, izbacujući naređenja bez savetovanja i iznad kritike bilo kog običnog smrtnika.
<BR>&nbsp;&nbsp;&nbsp;&nbsp;&nbsp;Gospodin Preston bez pitanja izvuče stolicu od drugog grubo otesanog stola i tresnu je kraj njih. "Čuo sam da si došao odozgo - daleko odozgo", reče on Tobiju.
<BR>&nbsp;&nbsp;&nbsp;&nbsp;&nbsp;"Uf, to vam je Sten rekao?" upita Tobi kako bi imao vremena da razmisli.
<BR>&nbsp;&nbsp;&nbsp;&nbsp;&nbsp;"On je pustio glas, da. Da li se prevario?" gospodin Preston se pažljivo zagleda u Tobija, iskrivivši usta pod čupavim smeđim brkovima.
<BR>&nbsp;&nbsp;&nbsp;&nbsp;&nbsp;"Neser. Možda je, ovaj, malo preterao."
<BR>&nbsp;&nbsp;&nbsp;&nbsp;&nbsp;"Rekao je da si bio iznad Rokporta."
<BR>&nbsp;&nbsp;&nbsp;&nbsp;&nbsp;"Video sam ga kroz maglu. Onu groznu, sedefastu, koja..."
<BR>&nbsp;&nbsp;&nbsp;&nbsp;&nbsp;"Koliko iznad njega?"
<BR>&nbsp;&nbsp;&nbsp;&nbsp;&nbsp;"Ne mnogo."
<BR>&nbsp;&nbsp;&nbsp;&nbsp;&nbsp;"Kairo?"
<BR>&nbsp;&nbsp;&nbsp;&nbsp;&nbsp;"Ovaj... da, zaobišao sam ga."
<BR>&nbsp;&nbsp;&nbsp;&nbsp;&nbsp;"Opiši ga."
<BR>&nbsp;&nbsp;&nbsp;&nbsp;&nbsp;"Veliki grad, veći od ovog."
<BR>&nbsp;&nbsp;&nbsp;&nbsp;&nbsp;"Video si rt? Peščani žal?"
<BR>&nbsp;&nbsp;&nbsp;&nbsp;&nbsp;"Nisam video nikakav žal."
<BR>&nbsp;&nbsp;&nbsp;&nbsp;&nbsp;"Tačno - ni nema nikakvog žala. Kako izgleda dvostruki rt?"
<BR>&nbsp;&nbsp;&nbsp;&nbsp;&nbsp;"Pena suklja uvis."
<BR>&nbsp;&nbsp;&nbsp;&nbsp;&nbsp;"Kuda odlazi?"
<BR>&nbsp;&nbsp;&nbsp;&nbsp;&nbsp;"Izbija iz reke i leti do drugog rta."
<BR>&nbsp;&nbsp;&nbsp;&nbsp;&nbsp;"Išao si ispod tog luka?"
<BR>&nbsp;&nbsp;&nbsp;&nbsp;&nbsp;"Neser. Ostao sam u mirnoj vodi, blizu druge obale."
<BR>&nbsp;&nbsp;&nbsp;&nbsp;&nbsp;"Pametno. Taj luk je tamo otkako pamtim i niko ko je pokušao da plovi ispod njega nije ostao živ."
<BR>&nbsp;&nbsp;&nbsp;&nbsp;&nbsp;"I ja sam to čuo."
<BR>&nbsp;&nbsp;&nbsp;&nbsp;&nbsp;"Od koga?"
<BR>&nbsp;&nbsp;&nbsp;&nbsp;&nbsp;"Jednog tipa uzvodno."
<BR>&nbsp;&nbsp;&nbsp;&nbsp;&nbsp;"Koliko uzvodno?"
<BR>&nbsp;&nbsp;&nbsp;&nbsp;&nbsp;Pilotima niko nikad ne laže, ali istina se može malo prilagoditi. Tobi otpi gutljaj tamnog piva koje je bilo dovoljno gusto da zameni večeru - a neki u baru su ga izgleda upravo tako i koristili, vrlo glasno - i oprezno odgovori. "Nešto iznad Kaira. Odande sam pošao."
<BR>&nbsp;&nbsp;&nbsp;&nbsp;&nbsp;Gospodin Preston se nagnu napred i isturi snažnu vilicu. "Tamo postoji veliki nanos, vidi se izdaleka. Od peska, zar ne?"
<BR>&nbsp;&nbsp;&nbsp;&nbsp;&nbsp;"Neser, od crnog gvožđa."
<BR>&nbsp;&nbsp;&nbsp;&nbsp;&nbsp;Gospodin Preston se zavali u stolici i dade znak barmenu - koji se stvori kraj njih, vrteći u rukama prljavu krpu - da im donese još jednu turu. "Tačno. Komadina gvožđa izbila je sa dna reke u nekom strašnom događaju. Knjige pominju gejzir rastopljenog metala - ne hladnog, kakav teče ispod reke - nego gejzir koji se probio kroz sam vremenjak."
<BR>&nbsp;&nbsp;&nbsp;&nbsp;&nbsp;"Bio sam u drugim delovima pevea i nisam video ništa nalik na ovu reku. Izgleda mi nelogično."
<BR>&nbsp;&nbsp;&nbsp;&nbsp;&nbsp;"Nije na nama da sudimo, sinko."
<BR>&nbsp;&nbsp;&nbsp;&nbsp;&nbsp;"Molim vas, ser, nemojte me zvati sinko."
<BR>&nbsp;&nbsp;&nbsp;&nbsp;&nbsp;Gospodin Preston namršti čupave obrve, za trenutak zbunjen brzim, čvrstim prizvukom u Tobijevom glasu, ali ipak samo odmahnu rukom. "Svakako, gospodine Tobi. Moram reći da u tebi ima neke mudrosti koja te čini starijim nego što izgledaš. Spreman sam da te uzmem u službu."
<BR>&nbsp;&nbsp;&nbsp;&nbsp;&nbsp;Sten je pratio ovaj razgovor iskolačenih očiju. Da dva obična šljakatora piju sa pilotom bilo je isto kao da mokar rečni pacov bude pozvan na večeru kod gradonačelnika. A tek ova ponuda!
<BR>&nbsp;&nbsp;&nbsp;&nbsp;&nbsp;"Kakvu službu?" upita Sten, ne mogavši da se dalje obuzdava.
<BR>&nbsp;&nbsp;&nbsp;&nbsp;&nbsp;"Navigaciju. Odavde do Kaira bilo je par velikih vremenskih oluja otkako sam poslednji put išao tamo. Sada treba da preuzmem 'Načez' sve donde i nisam siguran da dobro poznajem reku."
<BR>&nbsp;&nbsp;&nbsp;&nbsp;&nbsp;"Ja mislim da uopšte ne poznajem reku toliko dobro", priznade Tobi, glave pune nejasnih misli.
<BR>&nbsp;&nbsp;&nbsp;&nbsp;&nbsp;"Jesi li video te oluje?"
<BR>&nbsp;&nbsp;&nbsp;&nbsp;&nbsp;"Jesam, dve. Izdaleka, ser."
<BR>&nbsp;&nbsp;&nbsp;&nbsp;&nbsp;"To je jedini način da se oluje gledaju", upade Sten lažno šaljivim tonom. I dalje je bio ošamućen ponudom.
<BR>&nbsp;&nbsp;&nbsp;&nbsp;&nbsp;Pilot iskrivi lice na način koji je jasno govorio o izbegnutim opasnostima i izgubljenim prijateljima. "Kako si sačuvao čamac?"
<BR>&nbsp;&nbsp;&nbsp;&nbsp;&nbsp;"Veslao sam i otiskivao se. Verovatno sam samo imao sreće sa strujama."
<BR>&nbsp;&nbsp;&nbsp;&nbsp;&nbsp;"Vremenska oluja privlači brodove srazmerno njihovoj masi, znaš? Najverovatnije te je spaslo upravo to što si veslao", reče pilot. "Indukcioni brod, uprkos snazi, mora da bude veštiji. Težina ga može upropastiti."
<BR>&nbsp;&nbsp;&nbsp;&nbsp;&nbsp;Tobi ponovo otpi malo piva. "Ne znam da li želim da se vratim tamo gore, ser."
<BR>&nbsp;&nbsp;&nbsp;&nbsp;&nbsp;"Veruj mi da će ti se isplatiti." Pilot začkilji na njega, kao da pokušava da na Tobijevom licu vidi nešto što on krije. "Nadao sam se da možda imaš nekog posla tamo gore."
<BR>&nbsp;&nbsp;&nbsp;&nbsp;&nbsp;Možda imaš nekog posla. Pred Tobijevim unutrašnjim okom pojavi se lice onog Zombija i on oseti da se sala zatvara oko njega, gušeći ga vazduhom punim dima od cigara. Slojevi plavog dima kovitlali su se pod treperavim žutim svetlom sijalica što su se pružale sa zidova, velike koliko glava čoveka sa sve šeširom. Tobi se čuvao od tog sećanja sve dosad, ali opet ga je pritisla težina nesigurnosti. Neće znati je li Zombi njegov otac sve dok ga ne nađe ponovo i ispita ga.
<BR>&nbsp;&nbsp;&nbsp;&nbsp;&nbsp;"Ser, odgovoriću vam sutra. Sada moram da se postaram za nešto."
<BR>&nbsp;&nbsp;&nbsp;&nbsp;&nbsp;Zaprepašćenje na Prestonovom i Stenovom licu bilo je gotovo zabavno. Još je poraslo kad je Tobi ustao, glasno treskajući đonovima po podu zbog popijenog piva. Ozbiljno im je klimnuo i bez reči nestao u mraku.
</P></TD></TR></TABLE>
<P class="next">
<A HREF=p71.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
