<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. PREVOJNA TAČKA
<P>&nbsp;&nbsp;&nbsp;&nbsp;&nbsp;Stigli su do najdaljeg kraja svoje krivudave putanje kroz peve. "Zaglavili smo se u mucanje", objavi Nika kad je podigla glavu sa podataka.
<BR>&nbsp;&nbsp;&nbsp;&nbsp;&nbsp;"Šta je to?" Najdžel je morao da izađe iz poznatih okvira farme. Predeli oko njih bili su neobično zasenjeni.
<BR>&nbsp;&nbsp;&nbsp;&nbsp;&nbsp;"Lebdimo. Crv Vrtloga ovde zaokreće", nasmešila se šali, veoma potrebnoj porodici koja je počinjala da shvata, "i počinje da krivuda kroz peve u suprotnom pravcu. Odavde počinjemo da se vraćamo."
<BR>&nbsp;&nbsp;&nbsp;&nbsp;&nbsp;"Idemo kući!" srećno povika Angelina, pljesnuvši rukama.
<BR>&nbsp;&nbsp;&nbsp;&nbsp;&nbsp;"Ali?" Najdžel je znao da ima još nešto.
<BR>&nbsp;&nbsp;&nbsp;&nbsp;&nbsp;Nika klimnu kao krivac. "Ali... zaglavljeni smo ovde, na prevojnoj tačci. Stalno ćemo ponovo i ponovo prolaziti kroz isto vremensko razdoblje."
<BR>&nbsp;&nbsp;&nbsp;&nbsp;&nbsp;"Mucanje u prostoru-vremenu." Najdžel poče da prežvakava tu ideju.
<BR>&nbsp;&nbsp;&nbsp;&nbsp;&nbsp;Pošli su do ivice svog imanja. U onome što je izgledalo kao čvrsta masa u pozadini Najdžel je video blede pruge i svetlo plave senke, kao da negde daleko zalazi sunce. Blistave trake su poigravale kao da se prelamaju pod talasavom površinom jezera, kao da se živahnost leta probija u pećinu duboko pod vodom. Dok je gledao, čitav prizor se ponovio. I ponovio.
<BR>&nbsp;&nbsp;&nbsp;&nbsp;&nbsp;To ga je uznemirilo i umalo da izgubi tlo pod nogama, kao što čoveku koji prilazi ivici strme litice kolena klecaju iako je još na čvrstom tlu. Samo tanka opna ga je čuvala od ambisa.
<BR>&nbsp;&nbsp;&nbsp;&nbsp;&nbsp;"Prolazimo stalno kroz isti trenutak", šapnu Ito. "Ponovo i ponovo."
<BR>&nbsp;&nbsp;&nbsp;&nbsp;&nbsp;"Prokletstvo!" Bendžamin nije bio zadivljen. On je samo hteo da stigne kući.
<BR>&nbsp;&nbsp;&nbsp;&nbsp;&nbsp;Potom se prizor promeni. Podigla su se brda, puna sveže stene. U isprekidanim blescima slika gledali su kako padine stare, kako ih presecaju pukotine. Vrhovi su se svodili na uzvišice, bregovi su se spuštali - a dizali su se čudni tornjevi, ledeno plavi. Avetinjski zeleni glečeri klizili su niz doline. Najdžel je shvatio da to uopšte nisu glečeri već neka užasno hladna supertečnost, konačna smrt najdalje budućnosti. Gledali su odlomke vremena u koje su još mogli da se spakuju podaci, ubačeni klinovi trenutaka pokupljeni tokom neizmerno dugog vremena. Mogli su da pojme pomičnu ogromnost koja uništava planine i curi u ništavilo, jer su prisustvovali fizici i dinamici izvan okvira ljudskog vremena.
<BR>&nbsp;&nbsp;&nbsp;&nbsp;&nbsp;Potom su se, odjednom, ponovo vratili u isti beskrajno ponavljani trenutak kao i ranije. Nekako su preskočili daleko napred, pa ponovo nazad. Neko vreme su gledali ponavljanje, ali nije se desilo ništa novo.
<BR>&nbsp;&nbsp;&nbsp;&nbsp;&nbsp;"Mama... kako ćemo izaći iz mucanja?" tiho upita Angelina.
<BR>&nbsp;&nbsp;&nbsp;&nbsp;&nbsp;"Ništa ne treba da radimo." Nika je zurila u vremenjak, koji se neprekidno talasao, nalik na klupko blistavih zmija. "Čekaćemo."
<BR>&nbsp;&nbsp;&nbsp;&nbsp;&nbsp;"Koliko dugo?" Bendžamin je gledao u daljinu, gadljivo izvijenih usana.
<BR>&nbsp;&nbsp;&nbsp;&nbsp;&nbsp;Najdžel se gunđavo upita da li to pitanje išta znači ako vreme napolju teče ukrug. A i prostor - video je iste delove kako se podižu i spuštaju, podižu i spuštaju. No, njihov mali komad pevea imao je svoju vremensku osu. Ili je bar tako verovao. Kako da zna? Počela je da ga boli glava.
<BR>&nbsp;&nbsp;&nbsp;&nbsp;&nbsp;"Bojim se da je to stohastična promenljiva na koju se ne može uticati", reče Nika.
<BR>&nbsp;&nbsp;&nbsp;&nbsp;&nbsp;"Ovde je sve haotično!" prasnu Najdžel.
<BR>&nbsp;&nbsp;&nbsp;&nbsp;&nbsp;Nika se osmehnu. "Osim tebe. Ti si savršeno predvidljiv."
<BR>&nbsp;&nbsp;&nbsp;&nbsp;&nbsp;Svi se nasmejaše, ali posle nekoliko dana nervoznog čekanja više im se nije činilo smešno.
<BR>&nbsp;&nbsp;&nbsp;&nbsp;&nbsp;Potom se događaji napolju promeniše.
<BR>&nbsp;&nbsp;&nbsp;&nbsp;&nbsp;Vazduh je postao hladan, toliko brzo da to nikako nije moglo biti na planeti. Bez ikakvog vidljivog razloga, tlo poče da se menja oko njihovog zatvorenog komada imanja.
<BR>&nbsp;&nbsp;&nbsp;&nbsp;&nbsp;"Je li mucanje gotovo?" uzbuđeno povika Angelina.
<BR>&nbsp;&nbsp;&nbsp;&nbsp;&nbsp;"Ne znam." Nika se mrštila, i od toga su joj bore oko očiju postajale dublje. "Izgleda da vreme napolju ubrzava."
<BR>&nbsp;&nbsp;&nbsp;&nbsp;&nbsp;"Fiksirani smo na jednom mestu, a putujemo kroz vreme?" upita Ito.
<BR>&nbsp;&nbsp;&nbsp;&nbsp;&nbsp;"Tako izgleda", reče Nika. Najdželu se činilo da je fizika ovde uglavnom stvar ličnog mišljenja.
<BR>&nbsp;&nbsp;&nbsp;&nbsp;&nbsp;Klizavi, talasavi vremenjak izgledao je kao i pre kada je svetlo jenjalo, a kad je naraslo, ugledali su doline, tlo, biljke. Tlo je bilo raskrčeno i obrađeno nepoznatim silama, a i u klimi je bilo poznatih primesa: iznenadni pljuskovi, miris žalfije i mesa u nekoj dalekoj pušnici.
<BR>&nbsp;&nbsp;&nbsp;&nbsp;&nbsp;Iznenadna oluja rastoči se u potoke, pa u spore reke oivičene širokim krošnjama. Tlo kraj njih ponekad bi suknulo ka oblačnom nebu. Neravni grebeni su im narastali pred očima, probijajući paperjaste oblake.
<BR>&nbsp;&nbsp;&nbsp;&nbsp;&nbsp;Oprezno su izašli napolje, u novu zemlju. Među stenjem su se rojila neobična stvorenja, poigravajući na mrežastim nogama kao da im je tlo nepodnošljivo vrelo. Porodica se uputila dugom padinom i videla u podnožju strmih bregova nešto nalik na brvnare, sa narandžastim odsjajem u prozorima i dimom iz kamenih dimnjaka toliko povijenim od vetra da je polegao po krovovima i širio se dolinom kao zastave. Kroz prosek između bregova stigli su do tamne udoline i grada rasutog kao masa varnica iz nevidljive vatre, sa tačkicama koje su se palile kako je svetlo pevea jenjavalo. Ali bez ljudi. Najdžel shvati da se grad kreće, čitava struktura je nekako puzala ka njima. Grad-biće, živ.
<BR>&nbsp;&nbsp;&nbsp;&nbsp;&nbsp;Pitao se šta li je unutra. Postoji li išta što može iznenaditi oguglalu starinu kao što je on? Mesto koje bi moglo da ga zapanji, a da i dalje mirno spava?
<BR>&nbsp;&nbsp;&nbsp;&nbsp;&nbsp;Mada naravno, pomisli on, klimajući glavom kao krivac, i dalje bi se budio svakog jutra sa starim, poznatim demonima straha koji mu sede na grudima, piljeći mu u lice, cereći se bezubo i trijumfalno.
<BR>&nbsp;&nbsp;&nbsp;&nbsp;&nbsp;Iznenada vremenjak suknu kroz sloj zemlje. Rascepi se i planu, kidajući tlo nejednakim zubima. Potrčali su ka svom imanju, stigavši u poslednji čas.
<BR>&nbsp;&nbsp;&nbsp;&nbsp;&nbsp;Siva Maška se pojavila ubrzo potom.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
