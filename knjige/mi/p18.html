<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 18.
<P>&nbsp;&nbsp;&nbsp;&nbsp;&nbsp;Logička prašuma. Rane i flaster. Više nikad.
<BR>&nbsp;&nbsp;&nbsp;&nbsp;&nbsp;Juče sam legao - i odmah sam potonuo na dno sna kao prevrnut, suviše pretovaren brod. Debljina prigušene, uzburkane zelene vode. I evo, lagano isplivavam sa dna naviše i negde usred dubine otvaram oči: moja soba, još zeleno, zaleđeno jutro. Na vratima ormana sa ogledalom - komadić sunca - meni u oči. To mi smeta da tačno ispunim Tablicom utvrđene časove sna. Najbolje bi bilo otvoriti orman. Ali ja sam sav kao u paučini, i paučina je na očima, nemam snage da ustanem.
<BR>&nbsp;&nbsp;&nbsp;&nbsp;&nbsp;Ipak sam ustao, otvorio - i odjednom iza vrata sa ogledalom, izvlačeći se iz haljine, sva ružičasta - Y. Sada sam se tako privikao na najneverovatnije stvari da se, koliko se sećam - čak nisam ni začudio, ništa nisam upitao; brže u orman, zalupio sam za sobom krila sa ogledalom - ubrzano dišući, brzo, slepo, žudno sjedinio sam se sa Y. Kao da je sad vidim: kroz pukotinu na krilu ormana, u tami - oštra, sunčana zraka prelama se kao munja po podu, gore po površini ormana - i ta svirepa, blistava oštrica pada joj na zabačeni, obnaženi vrat Y... i to je za mene nešto tako strašno, da nisam izdržao, vrisnuo sam - i još jednom otvorio oči.
<BR>&nbsp;&nbsp;&nbsp;&nbsp;&nbsp;Moja soba. Još je zeleno, zaleđeno jutro. Na krilu ormana komadić sunca. Ja sam u krevetu. San. Ali srce još snažno kuca, podrhtava, pljuska, žiga me u vrhovima prstiju, u kolenima. To je - nesumnjivo bilo. I ja sad ne znam: šta je san - šta je java; iracionalne veličine izrastaju kroz sve što je čvrsto, uobičajeno, trodimenzionalno, i umesto tvrdih, uglačanih površina - unaokolo nešto rapavo, kosmato...
<BR>&nbsp;&nbsp;&nbsp;&nbsp;&nbsp;Do zvona ima još dosta. Ležim, mislim - i odmotava se izvanredno neobičan, logički lanac.
<BR>&nbsp;&nbsp;&nbsp;&nbsp;&nbsp;Svakoj jednačini, svakoj formuli u površinskom svetu odgovara krivulja ili telo. Za iracionalne formule, za moje korene iz -1, mi ne znamo odgovarajuća tela, mi ih nikada nismo videli... Ali u tome baš i jeste užas što ta tela - nevidljiva - postoje, što obavezno, neminovno moraju postojati: zato što u matematici, kao na ekranu, promiču ispred nas njihove ćudljive, bodljikave senke - iracionalne formule; a matematika i smrt - nikada ne greše. I ako ova tela ne vidimo u našem svetu, na površini, za njih postoji - neizbežno mora da postoji - čitav ogroman svet onamo, iza površine...
<BR>&nbsp;&nbsp;&nbsp;&nbsp;&nbsp;Skočio sam ne dočekavši zvono i počeo da trčim po sobi. Moja matematika - do ovog trenutka jedinstveno, čvrsto i nepokolebljivo ostrvo u čitavom mom iščašenom životu - takođe se otisnula, zaplovila, zakovitlala se. Onda je, dakle, ova besmislena 'duša' - isto tako realna kao i moja unifa, kao i moje čizme, mada ih ja u ovom trenutku ne vidim (one su iza krila sa ogledalom na ormanu)? I, ako čizme nisu bolest - zbog čega je 'duša' bolest?
<BR>&nbsp;&nbsp;&nbsp;&nbsp;&nbsp;Tražio sam i nisam nalazio izlaza iz divljeg čestara logike. Bila je to isto tako nepoznata i jeziva prašuma, kao i ona - iza Zelenog Zida - a ona je takođe bila neobična, nerazumljiva, sa svojim bićima koja govore bez reči. Pričinjavalo mi se da kroz nekakvo debelo staklo - vidim: beskrajno veliki i istovremeno beskrajno mali, škorpioliki, sa skrivenim i stalno prisutnim minusom - žaokom: koren iz -1... A, možda, - to i nije ništa drugo nego moja 'duša', slična legendarnoj škorpiji drevnih ljudi, koja je dobrovoljno sebe ujedala svim onim što...
<BR>&nbsp;&nbsp;&nbsp;&nbsp;&nbsp;Zvono. Dan. Sve ovo ne umire, ne iščezava - samo je prikriveno dnevnom svetlošću; kao što su vidljivi predmeti, neumirući - predveče, prikriveni noćnom tminom. U glavi - lagana, lelujava magla. Kroz maglu - dugački, stakleni stolovi; lagano, ćuteći, po taktu žvaću lopte glave. Izdaleka, kroz maglu kucka metronom i uz ovu poznatu, prijatnu muziku, ja mahinalno, zajedno sa svima, brojim do pedeset: pedeset ozakonjenih žvakaćih pokreta za svaki zalogaj. I mahinalno udarajući takt, spuštam se dole, beležim svoje ime u knjigu onih koji odlaze - kao i ostali. Ali osećam: živim odvojeno od svih, sam, ograđen mekanim zidom koji zaglušuje zvuke, i iza tog zida je - moj svet...
<BR>&nbsp;&nbsp;&nbsp;&nbsp;&nbsp;Ali vidite: ako je ovaj svet samo moj, zašto je on u ovim beleškama? Zašto su ovde ovi besmisleni 'snovi', ormani, beskonačni hodnici? Sa tugom primećujem da umesto skladne i stroge matematičke poeme u čast Jedinstvene Države - kod mene ispada nekakav fantastičan avanturistički roman. Ah, kad bi samo u stvari to bio roman, a ne moj sadašnji život - ispunjen iksovima, korena iz -1 i padovima.
<BR>&nbsp;&nbsp;&nbsp;&nbsp;&nbsp;Uostalom - možda je sve to na dobro. Najverovatnije je da ste vi, moji nepoznati čitaoci - deca u poređenju sa nama (ta nas je odgajila Jedinstvena Država - dakle, dostigli smo za čoveka najviše moguće vrhove). I kao deca - bez plača ćete progutati svu gorčinu što ću vam je dati, tek kad bude obložena gustim sirupom avantura...
<BR>&nbsp;&nbsp;&nbsp;&nbsp;&nbsp;UVEČE:
<BR>&nbsp;&nbsp;&nbsp;&nbsp;&nbsp;Da li vam je poznato ovo osećanje: kad na aeru juriš uvis po modroj spirali, prozor je otvoren, u lice bije vihor - zemlje nema, na zemlju zaboravljaš, zemlja je isto tako daleko od vas, kao i Saturn, Jupiter, Venera? Tako ja živim sada, u lice - vihor, i zaboravio sam na zemlju, zaboravio sam na milu ružičastu O. Ali ipak, zemlja postoji, ranije ili kasnije - treba aterirati na nju i samo zatvaram oči pred onim danom, kad na mojoj Seksualnoj Tabeli bude njeno ime - ime O-90...
<BR>&nbsp;&nbsp;&nbsp;&nbsp;&nbsp;Večeras je daleka zemlja podsećala na sebe.
<BR>&nbsp;&nbsp;&nbsp;&nbsp;&nbsp;Da bih ispunio doktorovo naređenje (ja iskreno, iskreno hoću da ozdravim) - cela dva sata sam lutao staklenim, pravolinijskim pustinjama bulevara. Svi su, u skladu sa Tablicom, bili u slušaonicama, a samo sam ja sam... U suštini to je bio neprirodan prizor; zamislite čovečiji prst, odrezan od celine, od ruke - odvojen čovečiji prst, kako zguren i savijen, poskakujući trči po staklenom trotoaru. Taj prst sam - ja. I najčudnovatije i najneprirodnije je to što prst uopšte ne želi da bude na ruci, da bude sa drugima: ili - evo ovako, sam, ili... Pa da, ja više nemam šta da krijem: ili udvoje sa njom - sa onom, da opet onako prelivam u nju čitavog sebe kroz rame, kroz spletene prste ruku...
<BR>&nbsp;&nbsp;&nbsp;&nbsp;&nbsp;Kući sam se vratio kad je sunce već zalazilo. Večernji ružičasti pepeo je na staklu zidova, na zlatnom vrhu akumulatorskog tornja, na glasovima i osmesima brojeva koje susrećem. Zar nije čudnovato: poslednji sunčevi zraci padaju pod onim istim uglom kao i oni koji se razgorevaju ujutru, a sve je - savršeno drugačije, drugačije je ovo rumenilo - sad je veoma tiho, pomalo gorko, a ujutru će opet biti zvonko, penušavo.
<BR>&nbsp;&nbsp;&nbsp;&nbsp;&nbsp;Dole, u holu, ispod gomile koverata pokrivenih ružičastim pepelom - Jy, kontrolorka, vadi i pruža mi pismo. Ponavljam: to je - veoma uvažena žena, i ja sam uveren - u njena najbolja osećanja prema meni.
<BR>&nbsp;&nbsp;&nbsp;&nbsp;&nbsp;A ipak, svaki put kad god ugledam te opuštene obraze slične ribljim škrgama - meni je nekako neprijatno.
<BR>&nbsp;&nbsp;&nbsp;&nbsp;&nbsp;Pružajući mi žilavom rukom pismo - Jy je uzdahnula. Ali ovaj uzdah je vrlo malo zatalasao onu zavesu koja me je odvajala od sveta: ja sam u suštini projiciran na koverti koja je drhtala u mojim rukama, u kojoj je bilo - u to nisam sumnjao - pismo od Y.
<BR>&nbsp;&nbsp;&nbsp;&nbsp;&nbsp;Sad - drugi uzdah, toliko očigledan, podvučen sa dve crte, da sam se odvojio od koverte - i video: između škrga, kroz stidljive šalone spuštenih očiju - nežan, uvijen, zaslepljujući osmeh. A onda:
<BR>&nbsp;&nbsp;&nbsp;&nbsp;&nbsp;"Jadniče moj, jadniče", uzdah s tri crte i jedva primetno klimanje prema pismu, (sadržaj pisma je ona, po dužnosti - prirodno znala).
<BR>&nbsp;&nbsp;&nbsp;&nbsp;&nbsp;"Ne, zbilja ja... Pa zašto?"
<BR>&nbsp;&nbsp;&nbsp;&nbsp;&nbsp;"Ne, ne, dragi moj: ja vas bolje poznajem nego što vi sami sebe poznajete. Ja vas već odavno posmatram - i vidim: potrebno je da vas neko za ruku vodi kroz život, neko ko je već dugo godina proučavao život..."
<BR>&nbsp;&nbsp;&nbsp;&nbsp;&nbsp;Osećam: sav sam oblepljen njenim osmejkom - to je flaster na one rane kojima će me ovog trenutka pokriti ovo pismo što drhti u mojim rukama. I najzad - kroz stidljive šalone - sasvim tiho:
<BR>&nbsp;&nbsp;&nbsp;&nbsp;&nbsp;"Razmisliću, dragi, razmisliću. I budite mirni: ako osetim u sebi dovoljno snage - ne - ne, ja prvo moram još da porazmislim..."
<BR>&nbsp;&nbsp;&nbsp;&nbsp;&nbsp;Dobrotvore veliki! Zar mi je suđeno... zar ona želi da kaže, da...
<BR>&nbsp;&nbsp;&nbsp;&nbsp;&nbsp;U mojim očima - treperenje, hiljade sinusoida, pismo skače. Prilazim bliže svetlosti, zidu. Tamo se sunce gasi, a otuda - na mene, na pod, na moje ruke, na pismo - sve gušći tamnoružičasti, tužni pepeo.
<BR>&nbsp;&nbsp;&nbsp;&nbsp;&nbsp;Koverta je iscepana - brže potpis - i rana - to nije Y, nije Y, to je... O. I još jedna rana: dole na listiću, u desnom uglu - rasplinuta mrlja - ovde je kapnulo... Ja ne podnosim mrlje - svejedno: da li su one od mastila ili od... svejedno od čega su da su. I ja znam - ranije - bilo bi mi prosto neprijatno, neprijatno za oči - od ove neprijatne mrlje. Ali zašto je sad ova sivkasta mrljica - kao oblak, i od nje je sve olovnije i tamnije? Da nije to opet - 'duša'?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;PISMO.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vi znate... ili, možda, vi i ne znate - ja ne mogu da pišem kao što treba - svejedno: sad znajte da bez vas neću imati nijednog dana, nijednog jutra, nijednog proleća. Zato što je R za mene samo... uostalom, to za vas nije važno. Ja sam mu u svakom slučaju veoma zahvalna: sama bez njega, u ove dane - ja ne znam šta bih... U toku ovih dana i noći proživela sam deset ili, možda, dvadeset godina. I kao da moja soba - nije četvorougaona, nego okrugla, i bez kraja - ukrug, ukrug, i sve jedno te isto, i nigde nikakvih vrata, niti ikakvog drugog otvora...
<BR>&nbsp;&nbsp;&nbsp;&nbsp;&nbsp;Ja ne mogu bez vas - zato što vas volim. Zato što vidim, shvatam: sad vam niko, niko na svetu nije potreban, osim one, druge, i - shvatate li: baš vas volim, ja moram...
<BR>&nbsp;&nbsp;&nbsp;&nbsp;&nbsp;Potrebno mi je samo još dva-tri dana da iz komadića sebe nekako slepim nešto makar nalik na predašnju O-90 - i otići ću, i sama ću podneti izjavu da se otpisujem od vas, i vama mora biti bolje, vama mora biti dobro. Više nikada neću, zbogom.
<BR>&nbsp;&nbsp;&nbsp;&nbsp;&nbsp;O.
<BR>&nbsp;&nbsp;&nbsp;&nbsp;&nbsp;Više nikada. Tako je, naravno, bolje: ona je u pravu. Ali zbog čega, zbog čega...
</TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
