<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 25.
<P>&nbsp;&nbsp;&nbsp;&nbsp;&nbsp;Silazak s nebesa. Najveća katastrofa u istoriji. Poznato se svršilo.
<BR>&nbsp;&nbsp;&nbsp;&nbsp;&nbsp;Kad su pred početak svi ustali i kada se svečano i polagano nad glavom zanjihala kao koprena himna - stotine truba Fabrike Muzičkih instrumenata i milioni ljudskih glasova - za trenutak sam zaboravio sve: zaboravio sam nešto uznemirujuće o čemu je govorila o današnjem prazniku Y, zaboravio sam, izgleda, i na nju samu. Sada sam bio onaj isti dečak koji je nekada na taj dan plakao zbog majušne mrlje na unifi, koju je samo on primećivao. Neka niko unaokolo ne vidi u kakvim sam crnim, neizbrisivim mrljama ja, ali ipak ja sam znam da meni, zločincu, nema mesta među tim široko otvorenim licima. Ah, kad bih ustao ovog trenutka i gušeći se krikom izrekao sve o sebi. Nek bude onda kraj - neka - ali jedan sekund osetiti sebe čistim, bez misli, kao ovo detinje - plavo nebo.
<BR>&nbsp;&nbsp;&nbsp;&nbsp;&nbsp;Sve oči su podignute onamo, naviše: u jutarnjem, neporočnom plavetnilu neosušenom još od ponoćnih suza - jedva primetna mrlja, čas tamna, čas odevena zrakama. To je sa nebesa silazio k nama ON - novi Jehova na aeru, isto onako mudar i nežnosurov kao Jehova drevnih. Svakog trenutka je sve bliže - i sve su više u susret njemu milioni srca - i evo On nas već vidi. I ja zajedno sa njim u mislima odozgo: koncentrični krugovi tribina obeleženi tananom plavom istačkanom linijom - kao krugovi paučine, obasuti mikroskopskim suncima (sijanje pločica); i u centar paučine će sad sesti beli mudri Pauk - Dobrotvor u belim odeždama, koji nam mudro i ruke i noge sputava dobrotvornim mrežama sreće.
<BR>&nbsp;&nbsp;&nbsp;&nbsp;&nbsp;I završilo se ovo veličanstveno Njegovo silaženje s nebesa, bronza himne je umukla, svi su seli - i ja sam u tom istom trenutku shvatio: stvarno - sve je najtananija paučina, zategnuta, drhti, svakog časa se može prekinuti i desiće se nešto neverovatno...
<BR>&nbsp;&nbsp;&nbsp;&nbsp;&nbsp;Pridigavši se lagano, pogledao sam unaokolo - i susreo sam pogledom zaljubljeno-uznemirene oči koje su prelazile s lica do lica. Jedan je podigao ruku i, jedva primetno mičući prstima, signalizira drugome. I evo - uzvratni signal prstom. I još... Shvatio sam: to su oni, Čuvari. Shvatio sam: zbog nečega su uznemireni, paučina je zategnuta, drhti. I u meni - kao u radio-prijemniku navijenom na istu tu talasnu dužinu - uzvratna drhtavica.
<BR>&nbsp;&nbsp;&nbsp;&nbsp;&nbsp;Na podijumu je pesnik čitao predizbornu odu, ali ja nisam čuo jedne jedine reči: samo ravnomerno ljuljanje heksametarskog klatna, i sa svakim njegovim zamahom sve bliži nekakav određeni čas. I ja još grozničavo prelistavam po redovima jedno lice za drugim - kao stranice - i još ne vidim ono jedino koje tražim, a njega treba što pre naći, zato što će začas kratko otkucati, a onda...
<BR>&nbsp;&nbsp;&nbsp;&nbsp;&nbsp;On je - on je, naravno. Dole, pored podijuma, klizeći nad bleštavim staklom promakla su ružičasta krila-uši, kao tamna dvostruko izvijena petlja slova S odrazilo se telo u trku - on je jurio nekuda u zamršene prolaze između tribina.
<BR>&nbsp;&nbsp;&nbsp;&nbsp;&nbsp;S, Y - vezuju ih nekakve niti (između njih je, po mome mišljenju, čitavo vreme nekakva nit; još ne znam kakva - ali kad-tad ću je razmrsiti). Grčevito sam se zakačio očima za njega, on - kao klupče sve dalje, a za njim nit. Evo, zaustavio se, evo...
<BR>&nbsp;&nbsp;&nbsp;&nbsp;&nbsp;Kao gromovsko, visokovoltno pražnjenje munje: nešto me je probolo, sklupčalo. U našem redu, svega za 40 stepeni od mene, S se zaustavio, nagnuo se. Video sam Y, a pored nje - sa odvratnim crnačkim usnama, nasmejani R-13.
<BR>&nbsp;&nbsp;&nbsp;&nbsp;&nbsp;Prva misao - da jurnem tamo i da joj doviknem: "Zašto si danas sa njim? Zašto nisi htela da ja budem tu?" Ali nevidljiva, blagotvorna paučina čvrsto mi je sputala ruke i noge; stegnuvši zube, sedeo sam čvrst kao gvožđe, ne spuštajući oči. Kao i sad: to je bio oštar, fizički bol u srcu. Pomislio sam, sećam se: "Ako od nefizičkih uzroka može biti fizički bol, onda je jasno da..."
<BR>&nbsp;&nbsp;&nbsp;&nbsp;&nbsp;Zaključak, na žalost, nisam izveo: samo se sećam - sinulo mi je nešto u glavi o 'duši', promakla mi je besmislena poslovica drevnih ljudi - 'duša u pete'. Zamro sam: heksametar je umuknuo. Sada počinje... Šta?
<BR>&nbsp;&nbsp;&nbsp;&nbsp;&nbsp;Prema utvrđenom običaju, predizborni odmor od pet minuta. Prema utvrđenom običaju - predizborno ćutanje. Ali ono sada nije bilo stvarno pobožno, svešteno, kao uvek; sada je isto kao kod drevnih ljudi kad još nisu znali za naše akumulatorske tornjeve, kad su po još neukroćenom nebu besnele s vremena na vreme 'bure'. Sad je bilo kao kod drevnih ljudi - pred buru.
<BR>&nbsp;&nbsp;&nbsp;&nbsp;&nbsp;Vazduh je od prozračnog gvožđa. Hteo bih da dišem široko otvorenih usta. Napregnuti do bola sluh beleži: negde pozadi - uznemireni šapat kao grickanje miševa. Oborenim očima vidim čitavo vreme ono dvoje - Y i R - jedno pored drugog, rame uz rame, i na mojim kolenima drhte tuđe - moje omrznute - rutave ruke...
<BR>&nbsp;&nbsp;&nbsp;&nbsp;&nbsp;U rukama svih - pločice sa časovnicima. Jedan. Dva. Tri... Pet minuta... sa podijuma - čelični, lagani glas:
<BR>&nbsp;&nbsp;&nbsp;&nbsp;&nbsp;"Ko je 'za' - molim da digne ruku."
<BR>&nbsp;&nbsp;&nbsp;&nbsp;&nbsp;Kad bih mogao da Mu pogledam u oči, kao ranije - pravo i odano: "Evo me celog. Celog. Uzmi me." Ali sad nisam smeo. Sa naporom sam, kao da su mi zarđali svi zglobovi - podigao ruku.
<BR>&nbsp;&nbsp;&nbsp;&nbsp;&nbsp;Šuštanje miliona ruku. Nečije prigušeno "Ah." I osećam da je već počelo, da strmoglavice pada, ali nisam shvatio - šta a nisam imao snage - nisam smeo da pogledam...
<BR>&nbsp;&nbsp;&nbsp;&nbsp;&nbsp;"Ko je - 'protiv'?"
<BR>&nbsp;&nbsp;&nbsp;&nbsp;&nbsp;To je oduvek bio najveličanstveniji trenutak praznika: svi ostaju da sede nepomično, radosno oborivši glavu pred blagotvornim igom Broja nad Brojevima. Ali tada sam sa užasom, ponovo začuo šuštanje: najlaganije, kao uzdah, - bolje se čulo kad su ranije mesingane trube svirale himnu. Tako poslednji put u životu jedva čujno uzdahne čovek - a unaokolo svima blede lica, svima su hladne kapi po čelu.
<BR>&nbsp;&nbsp;&nbsp;&nbsp;&nbsp;Podigao sam oči - i...
<BR>&nbsp;&nbsp;&nbsp;&nbsp;&nbsp;To je stoti deo sekunde, za dlačicu. Video sam; hiljade ruku su se podigle uvis - 'protiv'- i pale. Video sam bledo, prekriženo lice Y, njenu podignutu ruku. Pao mi je mrak na oči.
<BR>&nbsp;&nbsp;&nbsp;&nbsp;&nbsp;Još za dlačicu; pauza; tišina; puls. A onda - kao na znak nekakvog poludelog dirigenta - na svim tribinama odjedanput tresak, krici, vihor, trčanje ustalasanih unifa, figure Čuvara koje zbunjeno jure, nečije potpetice u vazduhu pred samim mojim očima - pored potpetica nečija široko otvorena usta, napregnuta od nečujnog krika. To mi se zbog nečega urezalo u svest, oštrije od svega: hiljade usta što bezvučno viču - kao na čudovišnom ekranu.
<BR>&nbsp;&nbsp;&nbsp;&nbsp;&nbsp;I kao na ekranu - negde dole, u jednom migu preda mnom - pobelele usnice O: pritisnuta uza zid prolaza, stajala je ograđujući svoj trbuh prekrštenim rukama. I već je nema, odnesena je, ili sam zaboravio na nju zato što...
<BR>&nbsp;&nbsp;&nbsp;&nbsp;&nbsp;Ovo već nije na ekranu - ovo je u meni samom, u stegnutom srcu, u slepoočnicama koje učestalo udaraju. Nad mojom glavom sleva, na klupi - iskočio je odjednom R-13 - štrcajući, crven, gnevan. Na njegovim rukama - Y, bleda, unifa joj je od ramena do grudi pocepana, na belom - krv. Ona ga je čvrsto držala za vrat, a on ju je u ogromnim skokovima - s klupe na klupu - odvratan i vešt kao gorila - nosio naviše.
<BR>&nbsp;&nbsp;&nbsp;&nbsp;&nbsp;Kao da je požar kod drevnih ljudi - sve je postalo purpurno - i samo jedno: skočiti, stići ih. Ne mogu sada sebi da objasnim gde sam našao takvu snagu tek ja sam kao ovnom za razbijanje zidova prorezao masu - na nečija ramena - na klupe - i već sam sasvim blizu, evo uhvatio sam R-a za vrat:
<BR>&nbsp;&nbsp;&nbsp;&nbsp;&nbsp;"Ne smete! Ne smete", kažem. "Odmah da ste..." (na sreću moj se glas nije čuo - svi su vikali svoje, svi su bežali).
<BR>&nbsp;&nbsp;&nbsp;&nbsp;&nbsp;"Ko? Šta to? Šta!" R se okrenuo, usne su se štrcajući tresle - verovatno je mislio da ga je uhvatio Čuvar.
<BR>&nbsp;&nbsp;&nbsp;&nbsp;&nbsp;"Šta? Eto - neću, ne dozvoljavam! Pusti je iz naručja - odmah!"
<BR>&nbsp;&nbsp;&nbsp;&nbsp;&nbsp;Međutim, on je samo ljutito mljacnuo usnama, odmahnuo glavom i potrčao dalje. I tad sam ja - strašno me je sramota da ovo zapišem, ali mi se čini: ipak moram, moram zapisati, da bi vi, neznani moji čitaoci, mogli do kraja da proučite istoriju moje bolesti - tad sam zamahnuo i udario ga po glavi. Shvatate li - udario sam ga! Toga se jasno sećam. I još se sećam: osećanje nekakvog oslobođenja, lakoće u čitavom telu od tog udarca.
<BR>&nbsp;&nbsp;&nbsp;&nbsp;&nbsp;Y je brzo iskliznula iz njegovih ruku.
<BR>&nbsp;&nbsp;&nbsp;&nbsp;&nbsp;"Odlazite", viknula je ona R-u, "pa vidite: on je... Odlazite R, odlazite!"
<BR>&nbsp;&nbsp;&nbsp;&nbsp;&nbsp;R mi je, iskezivši bele, crnačke zube štricnuo u lice nekakvu reč, zaronio je dole, iščezao. I ja sam podigao na ruke Y, čvrsto je privio uza sebe i poneo.
<BR>&nbsp;&nbsp;&nbsp;&nbsp;&nbsp;Srce mi je kucalo - ogromno, i sa svakim otkucajem ispljuskivalo tako bujni, vreli, tako radosni talas. I, ako je tamo nešto odletelo u paramparčad - svejedno! Samo da je ja ovako nosim, nosim, nosim...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;UVEČE. 22 ČASA
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;S naporom držim pero u ruci: tako neizmeran zamor posle svih vrtoglavih događaja današnjeg jutra. Da se nisu survali spasonosni, vekovni zidovi Jedinstvene Države? Da nismo opet bez krova, u divljem stanju slobode - kao naši daleki preci? Zar nema Dobrotvora? Protiv... na Dan Jednoglasnosti - protiv? Mene je zbog njih stid, teško mi je, strah me je. A uostalom - ko su 'oni'? I ko sam ja: 'oni' ili 'mi' - zar ja-znam.
<BR>&nbsp;&nbsp;&nbsp;&nbsp;&nbsp;Evo: ona sedi na staklenoj klupi, vreloj od sunca - na najvišoj tribini, na koju sam je ja doneo. Desno rame i niže - početak čudesne neizračunljive krivulje - otkriveni su: najtananija crvena zmijica krvi. Kao da ona ne primećuje da je krv, da su otkrivene grudi... ne, šta više ona sve to vidi - ali to je baš ono što joj je sada potrebno, i kad bi unifa bila zakopčana - ona bi je pocepala, ona...
<BR>&nbsp;&nbsp;&nbsp;&nbsp;&nbsp;"A sutra..." diše žudno kroz stisnute, blistave oštre zube. "A sutra je - neizvesno. Shvataš li: ni ja ne znam, niko ne zna - ne zna se! Shvataš li da se sve poznato - završilo? Novo, neverovatno, neviđeno!"
<BR>&nbsp;&nbsp;&nbsp;&nbsp;&nbsp;Tamo, dole, svi su zapenušili, jure, viču. Ali to je - daleko, i sve je dalje, zato što me ona gleda, što me lagano uvlači u sebe kroz uzane, zlataste prozore zenica. Tako - dugo, ćuteći. I ne znam zbog čega se prisećam kako sam jednom kroz Zeleni Zid isto tako gledao u nečije nerazumljive žute zenice, a nad Zidom su se vile ptice (ili je to bilo nekom drugom prilikom).
<BR>&nbsp;&nbsp;&nbsp;&nbsp;&nbsp;"Slušaj: ako se sutra ne desi ništa naročito - odvešću te onamo - razumeš?"
<BR>&nbsp;&nbsp;&nbsp;&nbsp;&nbsp;Ne, ja ne razumem. Ali ćuteći klimam glavom. Ja sam se rastvorio, ja sam beskrajno mala količina, ja sam - tačka...
<BR>&nbsp;&nbsp;&nbsp;&nbsp;&nbsp;Na kraju krajeva - to tačkasto stanje ima svoju logiku (današnju): u tački ima najviše neizvesnosti; treba samo da se pokrene, da se pomeri - i tad se može pretvoriti u hiljade različitih krivulja, u stotine tela.
<BR>&nbsp;&nbsp;&nbsp;&nbsp;&nbsp;Strah me je da se pokrenem: u šta ću se pretvoriti? I čini mi se - da se svi, isto tako kao ja, boje najmlađeg pokreta. Evo sad, dok ja ovo pišem, svi sede, zabili su se u svoje staklene kaveze, i nešto čekaju. U hodniku se ne čuje za to vreme uobičajeno zvrjanje lifta, ne čuje se smeh, koraci. Ponekad vidim: po dvoje, osvrćući se, prolaze na prstima kroz hodnik, sašaptavaju se...
<BR>&nbsp;&nbsp;&nbsp;&nbsp;&nbsp;Šta će sutra biti? U šta ću se ja sutra pretvoriti?
</TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
