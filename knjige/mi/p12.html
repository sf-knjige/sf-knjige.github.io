<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 12.
<P>&nbsp;&nbsp;&nbsp;&nbsp;&nbsp;Ograničavanje beskonačnosti. Anđeo. Razmišljanja o poeziji.
<BR>&nbsp;&nbsp;&nbsp;&nbsp;&nbsp;Sve mi se čini da ću ipak ozdraviti, da mogu ozdraviti. Divno sam spavao. Nikakvih snova niti drugih bolesnih pojava. Sutra će kod mene doći mila O, sve će biti jednostavno, pravilno i ograničeno kao krug. Ne plašim se te reči - 'ograničenost': rad onog najvišeg što postoji u čoveku - razuma - svodi se baš na neprekidno ograničavanje beskonačnosti, na delenje večnosti na pogodne, lako svarljive porcije - diferencijale. Baš u tome i jeste božanstvena lepota moje stihije - matematike. I razumevanje baš ove lepote upravo njoj i nedostaje. Uostalom, to je onako - slučajna asocijacija.
<BR>&nbsp;&nbsp;&nbsp;&nbsp;&nbsp;Sve ovo uz ritmičku, metričku lupnjavu točkova podzemne železnice. U sebi skandiram točkove - i stihove R-a (njegova jučerašnja knjiga). I osećam: pozadi, preko ramena, neko se oprezno naginje i zagleda u otvorenu stranicu. Ne okrećući se, samo jednim krajičkom oka, vidim: ružičasta, raširena krila-uši, dvostruko izvijenu priliku... on! Nisam hteo da mu smetam i napravio sam se kao da ga ne vidim. Kako se on tu obreo - ne znam: kad sam ulazio u vagon - rekao bih da ga nije bilo.
<BR>&nbsp;&nbsp;&nbsp;&nbsp;&nbsp;Ovaj sam po sebi beznačajan događaj naročito je dobro uticao na mene, rekao bih: osnažio me. Tako je prijatno osećati nečije oštro oko, koje brižno čuva od najmanje greške, od najmanjeg netačnog koraka. Neka ovo zvuči i pomalo sentimentalno, ali mi opet pada na pamet ona ista analogija: anđeli-čuvari o kojima su maštali drevni ljudi. Kako se mnogo od onoga, o čemu su oni samo sanjali, materijalizovalo u našem životu.
<BR>&nbsp;&nbsp;&nbsp;&nbsp;&nbsp;U trenutku kad sam osetio anđela-čuvara iza leđa, uživao sam u sonetu pod nazivom 'sreća'. Mislim - neću pogrešiti ako kažem da je to retka stvar po lepoti i dubini misli. Evo četiri prva reda:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Večito zaljubljeni dva puta dva,
<BR>&nbsp;&nbsp;&nbsp;&nbsp;&nbsp;Večito spojeni u strasnom četiri,
<BR>&nbsp;&nbsp;&nbsp;&nbsp;&nbsp;Najvatreniji ljubavnici na svetu -
<BR>&nbsp;&nbsp;&nbsp;&nbsp;&nbsp;Nerazdvojni dva puta dva...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I dalje sve na tu temu: o mudroj, večnoj sreći tablice množenja.
<BR>&nbsp;&nbsp;&nbsp;&nbsp;&nbsp;Svaki pravi pesnik je obavezno Kolumbo. Amerika je i pre Kolumba postojala vekovima, ali je samo Kolumbo umeo da je otkrije. Tablica množenja je i pre R-13 postojala vekovima, ali je samo R-13 umeo u netaknutom čestaru cifara da pronađe nov Eldorado. U stvari: ima li igde sreće mudrije, vedrije nego u ovom predivnom svetu. Čelik - rđa: drevni Bog je stvorio drevnog čoveka, tj. sposobnog da greši - i, prema tome, sam je pogrešio. Tablica množenja je mudrija, apsolutnija od drevnog Boga: ona nikada - shvatate li: nikada - ne greši. I ništa srećnije ne postoji od cifara koje žive po skladnim, večitim zakonima tablice množenja. Ni kolebanja, ni zabluda. Istina je jedna, i put istine je - jedan; i ta je istina - dva puta dva, i taj istiniti put je - četiri. I zar ne bi bio apsurd, kad bi ove srećno, idealno pomnožene dvojke - počele da misle o nekakvoj slobodi, tj. jasno - o grešci? Za mene je aksioma da je R-13 umeo da uhvati najosnovnije, naj...
<BR>&nbsp;&nbsp;&nbsp;&nbsp;&nbsp;Tu sam opet osetio - prvo na svom potiljku, zatim na levom uhu - toplo, nežno disanje anđela-čuvara. On je, očigledno, primetio da je knjiga na mojim kolenima - već zatvorena, i da su moje misli - daleko. Šta tu ima, ja sam spreman, makar i ovog trenutka da otvorim pred njim stranice svog mozga: to je tako smireno, utešno osećanje. Sećam se: čak sam se okrenuo, uporno, molećivo sam mu pogledao u oči, ali on nije shvatio - ili nije hteo da shvati - ni o čemu me nije pitao... Jedino mi ostaje: da sve ispričam vama, moji nepoznati čitaoci (sad ste mi tako dragi, i bliski, i nedostižni - kao što je bio on u tom trenutku).
<BR>&nbsp;&nbsp;&nbsp;&nbsp;&nbsp;Ovo je bio moj put: od dela ka celini; deo je - R-13, veličanstvena celina je - naš Institut Državnih Pesnika i Pisaca. Mislio sam: kako se i moglo desiti da drevnim ljudima nije padala u oči sva apsurdnost njihove književnosti i poezije? Ogromna, veličanstvena snaga umetničke reči - traćila se potpuno uzalud. Prosto smešno: svak je pisao što mu padne na pamet. To je isto tako smešno i apsurdno kao i činjenica što je more kod drevnih ljudi puna 24 časa tupo udaralo o obalu, milioni kilogramometara sadržanih u talasima - odlazili su samo na zagrevanje osećanja kod zaljubljenih. Mi smo iz zaljubljenog šapata talasa - dobili elektriku; od zverke koja štrca besnu penu - napravili smo domaću životinju; a isto tako smo ukrotili i osedlali - nekada divlju - stihiju poezije. Sada poezija nije više bezočni slavujev zvižduk: poezija je - državna služba, poezija je - korist.
<BR>&nbsp;&nbsp;&nbsp;&nbsp;&nbsp;Naše čuvene 'Matematičke None': zar bi mogli bez njih u školi tako iskreno i nežno da zavolimo četiri računske radnje? A 'Trnje' - taj klasičan primer: Čuvari su - trnje na ruži koje čuva nežni Državni Cvet od grubih dodira... Čije će kameno srce ostati ravnodušno kad vidi nevina dečja usta kako tepaju, kao molitvu:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ružu zli dečko zgrabi.
<BR>&nbsp;&nbsp;&nbsp;&nbsp;&nbsp;Trn se u ruku zabi.
<BR>&nbsp;&nbsp;&nbsp;&nbsp;&nbsp;Nestaško - jao, - jao,
<BR>&nbsp;&nbsp;&nbsp;&nbsp;&nbsp;plačući je otrčao.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;A 'Svakodnevne ode Dobrotvoru'? Ko se neće, kad ih pročita, pobožno pokloniti pred samopožrtvovanim radom tog Broja nad Brojevima? A mučni, crveni 'Cvetovi Sudskih presuda'? A besmrtna tragedija 'Zakašnjenja na posao'? A priručna knjiga 'Stanice o polnoj higijeni'?
<BR>&nbsp;&nbsp;&nbsp;&nbsp;&nbsp;Čitav život, u svoj svojoj složenosti i lepoti - zauvek je iskovan u zlato reči.
<BR>&nbsp;&nbsp;&nbsp;&nbsp;&nbsp;Naši pesnici više ne lebde u sedmom nebu: oni su se spustili na zemlju; oni sa nama idu u korak uz zvuke strogog mehaničkog marša Fabrike Muzičkih instrumenata; njihova je lira - jutarnje šuštanje električnih četkica za zube i stravični tresak varnica Dobrotvorovoj Mašini, i veličanstveni eho himne Jedinstvenoj Državi, i intimno odzvanjanje kristalno-blistavog noćnog suda, i uzbudljiva lupnjava roletni koje padaju, i veseli glasovi najnovije kuvarske knjige, i jedva čujni šapat uličnih membrana.
<BR>&nbsp;&nbsp;&nbsp;&nbsp;&nbsp;Naši su bogovi ovde, dole, s nama - u Birou, u kuhinji, u radionici, u klozetu; bogovi su postali kao mi: ergo - mi smo postali kao bogovi. I mi ćemo, moji neznani planetarni čitaoci, doći k vama da bismo vaš život učinili božanstveno razumnim i tačnim, kao što je naš...
</TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
