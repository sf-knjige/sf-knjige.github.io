<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 35.
<P>&nbsp;&nbsp;&nbsp;&nbsp;&nbsp;U obruču. Šargarepa. Ubistvo.
<BR>&nbsp;&nbsp;&nbsp;&nbsp;&nbsp;Čitave noći nisam spavao. Čitavu noć - o jednom te istom...
<BR>&nbsp;&nbsp;&nbsp;&nbsp;&nbsp;Glava mi je posle jučerašnjeg dana čvrsto stegnuta zavojima. Kao da to nisu zavoji nego obruč; nemilosrdan obruč od staklenog čelika mi je zakovan za glavu i ja sam - u jednom te istom iskovanom krugu: ubiti Jy. Ubiti Jy, - a onda otići onoj i reći: "Da li sad veruješ?" Odvratnije je od svega to što je ubiti nekako prljavo, starinski, razmrskati nečim glavu - od toga mi je čudan osećaj nečeg odvratnoslatkog u ustima, i ne mogu da progutam pljuvačku, čitavo vreme je ispljuvavam u maramicu, u ustima mi je suvo.
<BR>&nbsp;&nbsp;&nbsp;&nbsp;&nbsp;U ormanu mi je ležala teška klipna osovina koja je naprsla posle izlivanja (trebalo je da pogledam strukturu pre loma pod mikroskopom). Savio sam u trubu svoje beleške (neka pročita čitavog mene - do poslednjeg slova), gurnuo sam unutra komad osovine i pošao naniže. Stepenište je beskrajno, stepenice su nekako odvratno klizave, žitke, čitavo vreme moraš brisati usta maramicom...
<BR>&nbsp;&nbsp;&nbsp;&nbsp;&nbsp;Dole. Srce je zalupalo. Zaustavio sam se, izvadio osovinu - prema kontrolnom stolu...
<BR>&nbsp;&nbsp;&nbsp;&nbsp;&nbsp;Ali Jy tamo nije bilo: prazna, ledena tabla. Setio sam se: danas su svi radovi obustavljeni; svi moraju na operaciju i razumljivo je: ona nema radi čega da bude ovde, nema nikoga da zapisuje...
<BR>&nbsp;&nbsp;&nbsp;&nbsp;&nbsp;Na ulici sam. Vetar. Nebo je od čeličnih ploča koje jure. I isto onako kao što je to bilo juče u jednom trenutku: čitav svet je razbijen na odvojene, oštre, samostalne komade i svaki od njih, strmoglavo padajući, za sekundu se zaustavlja, visi preda mnom u vazduhu - i bez traga isparava.
<BR>&nbsp;&nbsp;&nbsp;&nbsp;&nbsp;Kao kad bi se crna, precizna slova na ovoj stranici - odjednom pokrenula, u strahu počela tamo-amo da skaču - i nema nijedne reči, samo besmislica: plaš... skoč... ka... Na ulici je ista takva rasuta, bez reda gomila - napred, nazad, ukoso, popreko.
<BR>&nbsp;&nbsp;&nbsp;&nbsp;&nbsp;I više nikog nema. I na sekundu se, jureći strmoglavice, sve sledilo, - eno, na drugom spratu, u staklenom kavezu koji visi u vazduhu - muškarac i žena - u poljupcu, stojeći - ona se čitavim telom skrhano posuvratila unazad. To je - zauvek, poslednji put...
<BR>&nbsp;&nbsp;&nbsp;&nbsp;&nbsp;Na nekakvom uglu - šumi bodljikavi žbun glava. Nad glavama - izdvojeno, u vazduhu - zaustavi reči: 'Dole Mašine! Dole Operacija' i odvojeno (od mene) - ja mislim u sekundi: 'Zar svako ima takav bol koji se može istrgnuti iznutra - ali samo zajedno sa srcem, i svako treba nešto da uradi pre nego...' I za sekundu ništa na celom svetu ne postoji osim (moje) životinjske ruke sa čelično teškim zamotuljkom...
<BR>&nbsp;&nbsp;&nbsp;&nbsp;&nbsp;Sad - dečak: sav je - unapred, pod donjom usnicom senka. Donja je usnica prevrnuta kao posuvratak zasukanog rukava - prevrnuto je čitavo lice - on jeca - i od nekog koliko ga noge nose - za njim bat...
<BR>&nbsp;&nbsp;&nbsp;&nbsp;&nbsp;Od dečaka: "Da, Jy treba da je sada u školi, treba brže." Potrčao sam ka najbližoj metro-stanici.
<BR>&nbsp;&nbsp;&nbsp;&nbsp;&nbsp;Na vratima neko u trku:
<BR>&nbsp;&nbsp;&nbsp;&nbsp;&nbsp;"Ne idu! Vozovi danas ne idu! Onamo -"
<BR>&nbsp;&nbsp;&nbsp;&nbsp;&nbsp;Spustio sam se. Tamo je bilo - potpuno bunilo. Svetlost iz graviranih kristalnih sunaca. Čvrsto nabijen glavama - peron. Prazan, zaleđen voz.
<BR>&nbsp;&nbsp;&nbsp;&nbsp;&nbsp;I u tišini - glas. Ona se ne vidi, ali ja znam, znam taj elastični, gipki glas što šiba kao bič i tamo negde podignut prema slepoočnicama oštri trougao obrva... Viknuo sam:
<BR>&nbsp;&nbsp;&nbsp;&nbsp;&nbsp;"Ta pustite me! Pustite me tamo! Ja moram..."
<BR>&nbsp;&nbsp;&nbsp;&nbsp;&nbsp;Ali nečija klječta su me - za ruku, za ramena, ekserima. I u tišini - glas:
<BR>&nbsp;&nbsp;&nbsp;&nbsp;&nbsp;"...Ne: trčite gore! Tamo će vas - izlečiti, tamo će vas nakljukati masnom srećom, i vi ćete siti, i vi ćete siti, mirno spavati, organizovano, po taktu ćete hrkati - zar ne čujete već tu veliku simfoniju hrkanja? Smešni ste: hoće da vas oslobode od izvijenih kao crvi, znakova pitanja, što kao crvi grizu i muče. A vi stojite ovde i mene slušate. Brže - gore - ka Velikoj Operaciji! Šta vas se tiče što ću ja ostati ovde sama? Šta vas se tiče - što ja neću da za mene žele drugi, što hoću nemoguće..."
<BR>&nbsp;&nbsp;&nbsp;&nbsp;&nbsp;Drugi glas - lagan, težak:
<BR>&nbsp;&nbsp;&nbsp;&nbsp;&nbsp;"Aha! Nemoguće? To znači - trči za tvojim glupavim fantazijama a one tebi pred nosom da vrte rep? Ne: mi smo - za rep, i to da ga savijemo pod sebe, a onda..."
<BR>&nbsp;&nbsp;&nbsp;&nbsp;&nbsp;"A onda ćete se naždrati, zahrkati - i potreban vam je pred nosem novi rep. Kažu da su drevni ljudi imali životinju: magarca. Da bi ga primorali da ide samo napred - uvek ispred njuške, privezali bi mu šargarepu uz rudu, tako da je on nije mogao dohvatiti. A ako bi je dohvatio, smotao bi je..."
<BR>&nbsp;&nbsp;&nbsp;&nbsp;&nbsp;Odjednom su me klešta pustila, jurnuo sam u sredinu gde je ona govorila - i u tom trenutku sve je pokuljalo, steglo se - pozadi uzvik: "Ovamo, ovamo idu!" Svetlost je sevnula, ugasila se - neko je presekao kabl - i lavina, krici, krkljanje, glave, prsti...
<BR>&nbsp;&nbsp;&nbsp;&nbsp;&nbsp;Ne znam koliko smo se još kotrljali u podzemnim hodnicima. Najzad: stepenice - sumrak - sve je svetlije - i mi smo ponovo na ulici - lepezasto, na razne strane...
<BR>&nbsp;&nbsp;&nbsp;&nbsp;&nbsp;Sam sam. Vetar, siv, nizak - sasvim nad glavom - sumrak. Na mokrom staklu trotoara - vrlo duboko - prevrnute sijalice, zidovi, figure koje se kreću nogama uvis. I neverovatno težak zamotuljak u ruci - vuče me u dubinu, na dno.
<BR>&nbsp;&nbsp;&nbsp;&nbsp;&nbsp;Dole, za stočićem, opet nije bila Jy, i prazna je, tamna - njena soba.
<BR>&nbsp;&nbsp;&nbsp;&nbsp;&nbsp;Popeo sam se u svoju sobu, upalio svetlo. Čvrsto stegnute obručem, lupale su slepoočnice; hodao sam - prikovan za jedan isti krug: sto, na stolu beli zamotuljak, postelja, vrata, sto, beli zamotuljak... U sobi sleva su spuštene roletne. Desno: nad knjigom - čvrgava ćela, i čelo - ogromna žuta parabola. Bore na čelu - niz žutih nerazumljivih redaka. Ponekad se susrećemo očima - i tad osećam: ovi žuti redovi su o meni.
<BR>&nbsp;&nbsp;&nbsp;&nbsp;&nbsp;...Dogodilo se to tačno u 21. Došla je Jy - lično. Razgovetno mi se urezalo u pamćenje samo jedno: disao sam tako glasno da sam čuo kako dišem, i sve sam hteo da bude nekako tiše - a nisam mogao.
<BR>&nbsp;&nbsp;&nbsp;&nbsp;&nbsp;Ona je sela, popravila na kolenima unifu. Ružičastomrke škrge su podrhtavale.
<BR>&nbsp;&nbsp;&nbsp;&nbsp;&nbsp;"Ah, dragi - da li je istina da ste ranjeni? Čim sam saznala - odmah sam..."
<BR>&nbsp;&nbsp;&nbsp;&nbsp;&nbsp;Osovina je preda mnom na stolu. Skočio sam dišući još glasnije. Ona je čula, zaustavila se na pola reči, takođe je zbog nečega ustala. Video sam već ono mesto na glavi, u ustima mi je odvratno slatko... maramica, ali maramice nema - pljunuo sam na pod.
<BR>&nbsp;&nbsp;&nbsp;&nbsp;&nbsp;Onaj, iza zida desno - sa žutim, pronicljivim borama - o meni. Potrebno je da on ne vidi, biće još odvratnije - ako bude gledao... Pritisnuo sam dugme - iako nisam imao pravo, zar to sad nije svejedno - roletne su pale.
<BR>&nbsp;&nbsp;&nbsp;&nbsp;&nbsp;Ona je, očigledno, osetila, shvatila, jurnula na vrata. Ali sam je ja pretekao - i glasno dišući ni za sekundu nisam spuštao oči sa onog mesta na glavi...
<BR>&nbsp;&nbsp;&nbsp;&nbsp;&nbsp;"Vi... vi ste poludeli! Ne smete..." uzmicala je natraške, sela, tačnije - pala je na krevet - gurnula; drhteći, ruke među kolena. Sav kao opruga, čitavo vreme je čvrsto držeći očima privezanu, lagano sam pružio ruku ka stolu - kretala se samo jedna ruka - dohvatio sam osovinu.
<BR>&nbsp;&nbsp;&nbsp;&nbsp;&nbsp;"Preklinjem vas! Dan - samo jedan dan! Sutra - još koliko sutra - otići ću i sve ću uraditi..."
<BR>&nbsp;&nbsp;&nbsp;&nbsp;&nbsp;O čemu to ona? Zamahnuo sam...
<BR>&nbsp;&nbsp;&nbsp;&nbsp;&nbsp;Smatram: ubio sam je. Da, vi, nepoznati moji čitaoci, imate prava da me nazovete ubicom. Znam da bih spustio osovinu na njenu glavu da ona nije viknula:
<BR>&nbsp;&nbsp;&nbsp;&nbsp;&nbsp;"Za ime... za ime... Slažem se - ja ću... odmah."
<BR>&nbsp;&nbsp;&nbsp;&nbsp;&nbsp;Drhtavim rukama je zderala sa sebe unifu - raspljošteno žuto, smežurano telo se srušilo na krevet... I tek tad sam shvatio; ona je mislila da sam ja roletne - zbog toga da bih - da ja hoću...
<BR>&nbsp;&nbsp;&nbsp;&nbsp;&nbsp;To je bilo tako neočekivano, tako glupo da sam prasnuo u smeh. I u istom trenutku jako zategnuta opruga u meni je prsla, ruka mi je oslabila, osovina se stropoštala na pod. Tad sam iz sopstvenog iskustva video da je smeh - najstrašnije oružje: smehom se može ubiti sve - čak i ubistvo.
<BR>&nbsp;&nbsp;&nbsp;&nbsp;&nbsp;Sedeo sam za stolom i smejao sam se očajnim poslednjim smehom - i nisam video nikakvog izlaza iz ove besmislene situacije. Ne znam čime bi se ovo završilo da se razvijalo prirodnim putem - ali tad, odjednom nova, spoljašna komponenta: zazvonio je telefon.
<BR>&nbsp;&nbsp;&nbsp;&nbsp;&nbsp;Jurnuo sam, stegao slušalicu: možda je ona? I kroz slušalicu nečiji nepoznat glas:
<BR>&nbsp;&nbsp;&nbsp;&nbsp;&nbsp;"Odmah."
<BR>&nbsp;&nbsp;&nbsp;&nbsp;&nbsp;Mučno beskrajno zujanje. Izdaleka - teški koraci, sve bliži, sve zvonkiji, sve čeličniji - i evo...
<BR>&nbsp;&nbsp;&nbsp;&nbsp;&nbsp;"D-503? Alo... Na telefonu Dobrotvor. Hitno kod mene!"
<BR>&nbsp;&nbsp;&nbsp;&nbsp;&nbsp;Cin - slušalica je spuštena - cin.
<BR>&nbsp;&nbsp;&nbsp;&nbsp;&nbsp;Jy je još ležala u krevetu, oči zatvorene, škrge široko razmahnute osmehom. Zgrabio sam s poda njenu haljinu, bacio preko nje - kroz zube:
<BR>&nbsp;&nbsp;&nbsp;&nbsp;&nbsp;"Hajde! Brže - brže!"
<BR>&nbsp;&nbsp;&nbsp;&nbsp;&nbsp;Ona se pridigla na laktove, grudi su se prosule u stranu, oči okrugle, sva je požutela kao vosak.
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Tako, hajde - oblačite se!"
<BR>&nbsp;&nbsp;&nbsp;&nbsp;&nbsp;Ona se sva zgrčila, čvrsto se uhvatila za haljinu, glas uveo.
<BR>&nbsp;&nbsp;&nbsp;&nbsp;&nbsp;"Okrenite se..."
<BR>&nbsp;&nbsp;&nbsp;&nbsp;&nbsp;Okrenuo sam se, naslonio sam se čelom uz staklo. Na crnom, mokrom ogledalu drhtale su sijalice, figure, iskre. Ne: to sam - ja, to je - u meni... Zašto On mene? Zar Mu je već sve poznato o njoj, o meni; o svemu?
<BR>&nbsp;&nbsp;&nbsp;&nbsp;&nbsp;Jy je već odevena, kod vrata je. Dva koraka prema njoj - stegao sam joj tako ruke kao da ću baš iz njenih ruku kap po kap sada da iscedim ono što je potrebno:
<BR>&nbsp;&nbsp;&nbsp;&nbsp;&nbsp;"Čujte... Njeno ime - vi znate o kome govorim - vi ste je pominjali? Niste? Samo istinu - to mi je potrebno... meni je svejedno - samo istinu..."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Niste? Ali zašto ste - kad ste već pošli tamo i saopštili..."
<BR>&nbsp;&nbsp;&nbsp;&nbsp;&nbsp;Donja usnica je kod nje - odjednom izvrnuta, kao kod onog dečaka, - a iz obraza, po obrazima kapi...
<BR>&nbsp;&nbsp;&nbsp;&nbsp;&nbsp;"Zato što sam se... bojala sam se šta će biti ako nju... da bi vi zbog toga mogli... prestati da vol... Oh, ja ne mogu - ja ne bih mogla!"
<BR>&nbsp;&nbsp;&nbsp;&nbsp;&nbsp;Shvatio sam: to je istina. Besmislena, smešna, ljudska istina! Otvorio sam vrata.
</TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
