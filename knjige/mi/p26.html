<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 26.
<P>&nbsp;&nbsp;&nbsp;&nbsp;&nbsp;Svet postoji. Boginje. 41<SUP>0</SUP>.
<BR>&nbsp;&nbsp;&nbsp;&nbsp;&nbsp;Jutro kroz tavanicu - nebo kao i uvek: čvrsto, okruglo, rumenih obraza. Mislim - manje bih se začudio kad bih video nad glavom neko neobično četvorougaono sunce, ili ljude u raznobojnoj odeći od životinjske dlake, ili kamene, neprozračne zidove. Znači ipak svet - naš svet - još postoji? Ili je to samo inercija, generator je već isključen a zupčanici još tutnje i vrte se - dva obrtaja, tri obrtaja - na četvrtom će zamreti...
<BR>&nbsp;&nbsp;&nbsp;&nbsp;&nbsp;Da li vam je poznato ovo čudno stanje? Noću ste se probudili, otvorili oči u tmini i odjednom osećate - zalutali ste i brže, sve brže počinjete da pitate unaokolo, tražite nešto poznato i čvrsto - zid, sijalicu, stolicu. Baš tako sam i ja opipavao, tražio po Jedinstvenim Državnim Novinama - brže, brže - i evo:
<BR>&nbsp;&nbsp;&nbsp;&nbsp;&nbsp;"Juče je održan Dan Jednoglasnosti koji su svi odavno s nestrpljenjem očekivali. Četrdesetosmi put je jednoglasno izabran onaj isti Dobrotvor, koji je mnogo puta dokazao svoju nepokolebljivu mudrost. Svetkovina je bila pomućena izvesnom zbrkom koju su izazvali neprijatelji sreće i koji su samim tim, prirodno, lišili sebe prava da postanu cigle u temeljima Jedinstvene Države koja je juče obnovljena. Svakome je jasno da bi uzimanje u obzir njihovih glasova bilo isto tako besmisleno, kao kad bi uzeli za deo izvanredne herojske simfonije - kašalj bolesnika koji slučajno prisustvuju u koncertnoj sali..."
<BR>&nbsp;&nbsp;&nbsp;&nbsp;&nbsp;O, mudri! Zar smo mi opet, bez obzira na sve - spaseni? Ali šta bi se, stvarno, moglo suprotstaviti tom najkristalnijem silogizmu?
<BR>&nbsp;&nbsp;&nbsp;&nbsp;&nbsp;I dalje - još dva-tri reda:
<BR>&nbsp;&nbsp;&nbsp;&nbsp;&nbsp;"Danas u 12 održaće se zajednička sednica Administrativnog Biroa, Medicinskog Biroa i Biroa Čuvara. Na dnevnom redu je važan Državni akt."
<BR>&nbsp;&nbsp;&nbsp;&nbsp;&nbsp;Ne, još stoje zidovi - evo ih - mogu ih opipati. I više nema onog čudnog osećanja, da sam izgubljen, da ne znam gde sam, da sam zalutao, i nimalo nije čudnovato što vidim plavo nebo, okruglo sunce; i svi - kao i obično - idu na posao.
<BR>&nbsp;&nbsp;&nbsp;&nbsp;&nbsp;Išao sam bulevarom naročito čvrsto i zvonko - i činilo mi se da su svi išli tako. Ali evo raskrsnice, zaokret iza ugla, i vidim: svi nekako čudno, postrance zaobilaze ugao zgrade - kao da je tamo u zidu pukla nekakva cev, kao da prska hladna voda i ne može se trotoarom proći.
<BR>&nbsp;&nbsp;&nbsp;&nbsp;&nbsp;Još pet, deset koraka - i ja sam takođe poprskan hladnom vodom, zateturao sam se, odbačen sam sa trotoara... Otprilike na visini od dva metra gore na zidu - četvrtast listić hartije i otuda - nerazumljiva - otrovnozelena slova:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;MEFI
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;A dole S-oliko izvijena leđa, prozračna krila-uši koja se njišu od gneva ili od uzbuđenja. Podigavši uvis desnu ruku i bespomoćno istegnuvši unazad levu - kao bolesno, slomljeno krilo - podskakivao je uvis - da zdere hartiju - a nije mogao, nedostajalo mu je evo ovolicko.
<BR>&nbsp;&nbsp;&nbsp;&nbsp;&nbsp;Verovatno da je svaki prolaznik mislio: "Ako ja priđem, jedan među svima - zar on neće pomisliti: ja sam zbog nečega kriv i baš zbog toga hoću..."
<BR>&nbsp;&nbsp;&nbsp;&nbsp;&nbsp;Priznajem: to isto sam mislio i ja. Međutim, setio sam se koliko je puta on bio moj pravi anđeo-čuvar, koliko me je spasavao - i smelo sam prišao, pružio ruku, zderao letak.
<BR>&nbsp;&nbsp;&nbsp;&nbsp;&nbsp;S se okrenuo, brzo - brzo svrdlo u mene, na dno, nešto je otuda, izvukao. Onda je podigao uvis levu obrvu, obrvom podmignuo u pravcu zida na kome je visilo 'Mefi'. Promakao mi je repić njegovog osmeha začudo kao da je čak veseo. Uostalom, šta tu ima čudno. Lekar će uvek da da prednost boginjama i vrućici od 40<SUP>0</SUP> nego iscrpljujućoj temperaturi inkubacije koja se lagano diže: jer je ovde bar jasno, kakva je to bolest, 'Mefi' koji su se danas osuli po zidu - to su boginje. Shvatam ja njegov osmeh... <EM>Moram priznati da sam tačno rešenje za ovaj osmeh našao tek mnogo kasnije, posle izvesnog vremena koje je bilo krcato najčudnijim i najneočekivanijim događajima.</EM>
<BR>&nbsp;&nbsp;&nbsp;&nbsp;&nbsp;Silazak u metro - i pod nogama, na netaknutom staklu stepeništa - opet beli letak: 'Mefi'. I na zidu dole, na klupi, na ogledalu u vagonu (očigledno, lepljeno je na brzu ruku - nepažljivo, krivo) - svugde iste te bele, jezive boginje.
<BR>&nbsp;&nbsp;&nbsp;&nbsp;&nbsp;U tišini - razgovetna lupnjava točkova kao šum uskipele krvi. Nekoga su dirnuli za rame - on je uzdrhtao, ispustio zavežljaj sa hartijama. A levo od mene - drugi: čita u novinama sve jedan te isti, jedan te isti, jedan te isti redak, a novine jedva primetno podrhtavaju. I ja osećam kako je svugde - u točkovima, rukama, novinama, trepavicama - puls sve češći, i, možda će danas, kad ja dospem sa Y tamo - biti 39, 40 ili 41 stepen - označen na termometru crnom crtom...
<BR>&nbsp;&nbsp;&nbsp;&nbsp;&nbsp;Na helingu je ista takva tišina u kojoj zuji daleki, nevidljivi propeler. Ćuteći, namrgođene mašine stoje. I samo dizalice, jedva čujno, kao na prstima, klize, izvijaju se, hvataju klještima plavičaste gomile zamrznutog vazduha i utovaraju ih u cisterne Integrala: mi se već spremamo za njegov probni let.
<BR>&nbsp;&nbsp;&nbsp;&nbsp;&nbsp;"Dakle, šta je: da li ćemo završiti za nedelju dana sa utovarom?"
<BR>&nbsp;&nbsp;&nbsp;&nbsp;&nbsp;To ja - Drugom Graditelju. Njegovo lice je - fajans iscrtan svetloplavičastim, nežnoružičastim cvetićima (oči, usne) koji su danas nekako olinjali, isprani. Brojimo naglas, ali sam odjednom zastao na pola reči i stojim otvorenih usta: visoko pod kupolom na plavičastoj santi koju je podigla dizalica - jedva primetan beli kvadratić - zalepljena hartijica. I sav se tresem - možda od smeha - da, i sam čujem kako se smejem da li znate to stanje kad sami čujete svoj smeh?)
<BR>&nbsp;&nbsp;&nbsp;&nbsp;&nbsp;"Ne, čujte..." kažem ja. "Zamislite da ste na drevnom aeroplanu, visinometar 5000 metara, slomilo se krilo, vi kao golub naniže, a uz put izračunavate: 'Sutra - od 12 do 2... od 2 do 6... u 6 je ručak...' Zar nije smešno? Pa mi smo sada - upravo tako!"
<BR>&nbsp;&nbsp;&nbsp;&nbsp;&nbsp;Plavi cvetići se njišu, bulje. A šta kad bih ja bio staklen i kad bi on video da će kroz 3-4 sata...
</TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
