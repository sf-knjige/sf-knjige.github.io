<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 2.
<P>&nbsp;&nbsp;&nbsp;&nbsp;&nbsp;Balet. Kvadratna harmonija. Iks.
<BR>&nbsp;&nbsp;&nbsp;&nbsp;&nbsp;Proleće. Iza Zelenog Zida, s divljih nevidljivih ravnica, vetar nosi žutu medljanu prašinu nekakvog cveća. Od te slatke prašine usne se suše - svakog ih trenutka oblizujem jezikom - i mora biti da su zato slatke usne kod svih žena koje susrećeš (i muškaraca takođe, naravno). Dakle, to smeta da se logički misli.
<BR>&nbsp;&nbsp;&nbsp;&nbsp;&nbsp;Ali kakvo je nebo! Modro, neiskvareno ni jednim jedinim oblačkom (kako su divlji ukus imali drevni ljudi ako su njihove pesnike mogle da nadahnjuju ove besmislene, nehatne, glupo ustumarane gomile pare). Ja volim - uveren sam, neću pogrešiti ako kažem: mi volimo - samo evo ovakvo, sterilno, besprekorno nebo. U takve dane - čitav svet je odliven od isto takvog nepokretnog, večnog stakla kao i Zeleni Zid, kao i sve naše građevine. U takve dane vidiš najmodriju dubinu stvari, nekakve do tada nepoznate, izuzetne njihove jednačine - vidiš ih u nečem najobičnijem, svakodnevnom.
<BR>&nbsp;&nbsp;&nbsp;&nbsp;&nbsp;Eto, na primer, ovo. Jutros sam bio na helingu, gde se Integral gradi - i u jednom trenutku sam primetio, strugove: sa zatvorenim očima, do samozaborava, kružile su kugle regulatora; radilice su se svetlucajući savijale, desno i levo; balanser je gordo njihao ramenima; po taktu nečujne muzike nalegalo je dleto bušilice. U jednom trenutku sam primetio svu lepotu ovog grandioznog mašinskog baleta, oblivenog laganim plavim suncem.
<BR>&nbsp;&nbsp;&nbsp;&nbsp;&nbsp;I dalje - sam sa sobom: zašto - lepo? Zašto je igra - lepa? Odgovor: zato što je to neslobodno kretanje, zato što je čitav duboki smisao igre upravo u apsolutnoj, estetskoj potčinjenosti, idealnoj neslobodi. I ako je tačno da su se naši preci prepuštali igri u najnadahnutijim trenucima svoga života (religiozne misterije, vojne parade), onda to znači samo jedno: instinkt neslobode je od davnina organski svojstven čoveku, i mi, u sadašnjem našem životu - samo svesno...
<BR>&nbsp;&nbsp;&nbsp;&nbsp;&nbsp;Moraću završiti kasnije: škljocnuo je numerator. Podižem oči: O-90, naravno. I kroz pola minuta ona će lično biti ovde; po mene u šetnju.
<BR>&nbsp;&nbsp;&nbsp;&nbsp;&nbsp;Draga O! - meni se to uvek činilo - da ona liči na svoje ime: oko 10 centimetara je niža od Materinške Norme - i zbog toga je sva okruglo uglačana, i ružičasto O - usta - otvorena su u susret svakoj mojoj reči. I još okrugli, bucmasti prevoji na korenu šake - takvi su kod dece.
<BR>&nbsp;&nbsp;&nbsp;&nbsp;&nbsp;Kad je ona ušla, još je naveliko u meni tutnjao logički zamajac, i ja sam po inerciji počeo da govorim o formuli koju sam tek utvrdio, u koju smo ulazili i svi mi, i mašine, i igra.
<BR>&nbsp;&nbsp;&nbsp;&nbsp;&nbsp;"Divno. Zar ne?" upitao sam.
<BR>&nbsp;&nbsp;&nbsp;&nbsp;&nbsp;"Da, divno. Proleće", ružičasto mi se osmehnula O-90.
<BR>&nbsp;&nbsp;&nbsp;&nbsp;&nbsp;Eto, molim vas lepo: proleće... Ona - o proleću. Žene... Ja sam ućutao.
<BR>&nbsp;&nbsp;&nbsp;&nbsp;&nbsp;Dole. Bulevar je pun: po takvom vremenu poslepodnevni lični sat - obično trošimo na dopunsku šetnju. Kao i uvek Fabrika Muzičkih instrumenata je svim svojim dimnjacima pevala Marš Jedinstvene Države. U simetričnim redovima, po četvoro, udarajući oduševljeno takt, išli su brojevi - stotine, hiljade brojeva u plavičastim unifama <EM>Verovatno od starinske reči 'uniforme'.</EM>, sa zlatnim pločicama na grudima - državni broj za svakoga i svaku. I ja sam - mi smo, nas četvoro, - jedan od bezbrojnih talasa u toj moćnoj bujici. Levo od mene je O-90 (kad bi ovo pisao jedan od mojih kosmatih predaka pre hiljadu godina, - on bi je, verovatno, nazvao onom smešnom rečju 'moja'); desno su neka dva nepoznata broja, ženski i muški.
<BR>&nbsp;&nbsp;&nbsp;&nbsp;&nbsp;Blaženo modro nebo, majušna detinja sunca u svakoj pločici, i lica nepomračena bezumljem misli... Zraci - shvatate: sve je od nekakve jedinstvene, zračne materije koja se osmehuje. Pa bronzani taktovi: "Tra-ta-ta-tam. Tra-ta-ta-tam" te bronzane stepenice, koje blistaju na suncu, i sa svakom stepenicom - vi se podižete sve više, u vrtoglavu modrinu...
<BR>&nbsp;&nbsp;&nbsp;&nbsp;&nbsp;I isto onako kao što je to jutros bilo na helingu, opet sam video, kao da je ovo sad prvi put u životu - video sam sve: apsolutno prave ulice, staklo kaldrme iz koga pršte zraci, božanstvene paralelopipede providnih boravišta, kvadratnu harmoniju sivoplavičastih redova. I tako: kao da nisu cela pokolenja, nego da sam ja - baš ja - pobedio starog Boga i stari život, kao da sam baš ja stvorio sve ovo, i ja sam kao kula, bojim se da pokrenem lakat, da se ne bi osuli komadići zidova, kupola, mašina...
<BR>&nbsp;&nbsp;&nbsp;&nbsp;&nbsp;A onda trenutak - skok kroz vekove - sa + na - . Setio sam se (očigledno - asocijacija po kontrastu) - odjednom sam se setio slike u muzeju: njihov ondašnji bulevar dvadesetih vekova, zaglušujuće šaren, zamršen kovitlac ljudi, točkova, životinja, objava, drveća, boja, ptica... I kažu, to je u stvari bilo - to je moglo biti. To mi se učinilo tako neverodostojno, tako apsurdno, da nisam izdržao i počeo sam odjednom glasno da se smejem.
<BR>&nbsp;&nbsp;&nbsp;&nbsp;&nbsp;I u istom trenutku eho - smeh - zdesna. Okrenuo sam se: meni u oči - beli - neobično beli i oštri zubi, nepoznato žensko lice.
<BR>&nbsp;&nbsp;&nbsp;&nbsp;&nbsp;"Izvinite", rekla je ona, "ali vi ste tako nadahnuto sve posmatrali - kao neki mitski bog sedmog dana stvaranja sveta. Čini mi se da ste ubeđeni da ste i mene stvorili vi, a ne neko drugi. Vrlo sam polaskana..."
<BR>&nbsp;&nbsp;&nbsp;&nbsp;&nbsp;Sve to - bez osmeha, čak bih rekao - s izvesnim poštovanjem (možda joj je poznato da sam ja - graditelj Integrala.) Ali ne znam - u očima ili obrvama - nekakav čudno razdražujući iks, i nikako ne mogu da ga uhvatim, da mu dam cifarski izraz.
<BR>&nbsp;&nbsp;&nbsp;&nbsp;&nbsp;Zbog nečega sam se zbunio i, malčice se zaplićući počeo logički da motivišem svoj smeh. Potpuno je jasno da je taj kontrast, ta nepremostiva provalija između sadašnjeg i ondašnjeg...
<BR>&nbsp;&nbsp;&nbsp;&nbsp;&nbsp;Ali zašto - nepremostiva? (Kakvi beli zubi!) Preko provalije - moguće je prebaciti most. Ako samo zamislite: doboš, bataljoni, redovi - pa to je takođe bilo - i, prema tome...
<BR>&nbsp;&nbsp;&nbsp;&nbsp;&nbsp;"Pa da: jasno je!" viknula je (to je bilo zaprepašćujuće ukrštanje misli: ona je gotovo istim mojim rečima o onome što sam zapisivao pred šetnju). Shvatate: čak misli. To je zbog toga što niko nije 'jedan', nego 'jedan od'. Mi smo tako jednaki...
<BR>&nbsp;&nbsp;&nbsp;&nbsp;&nbsp;Ona:
<BR>&nbsp;&nbsp;&nbsp;&nbsp;&nbsp;"Uvereni ste?"
<BR>&nbsp;&nbsp;&nbsp;&nbsp;&nbsp;Video sam obrve u oštrom uglu izdignute prema slepoočnicama - kao oštri roščići iksa, i opet sam se zbog nečega spleo; pogledao sam desno, levo - i...
<BR>&nbsp;&nbsp;&nbsp;&nbsp;&nbsp;Desno od mene - ona, tanana, oštra, tvrdoglavo gipka, kao bič, Y-330, (sad vidim njen broj); levo - O, sasvim drukčija, sva od oblina, s dečjim prevojima na ruci; i na kraju naše četvorke - meni nepoznati muški broj - nekako dvaput izvijen, kao slovo S. Svi smo mi bili različiti...
<BR>&nbsp;&nbsp;&nbsp;&nbsp;&nbsp;Ova, desno, Y-330, uhvatila je očigledno moj zbunjeni pogled - i sa uzdahom:,
<BR>&nbsp;&nbsp;&nbsp;&nbsp;&nbsp;"Da... Avaj!"
<BR>&nbsp;&nbsp;&nbsp;&nbsp;&nbsp;U suštini ovo 'avaj' bilo je potpuno umesno. Ali ipak nešto na njenom licu ili u glasu...
<BR>&nbsp;&nbsp;&nbsp;&nbsp;&nbsp;Ja sam - sa neobičnom za mene oštrinom - rekao:
<BR>&nbsp;&nbsp;&nbsp;&nbsp;&nbsp;"Nema tu avaj. Nauka se razvija, i jasno je - ako ne danas, a ono kroz pedeset, sto godina..."
<BR>&nbsp;&nbsp;&nbsp;&nbsp;&nbsp;"Čak su nosevi kod svih..."
<BR>&nbsp;&nbsp;&nbsp;&nbsp;&nbsp;"Da, nosevi", već sam gotovo vikao. "Ako već zavist postoji - svejedno je kakav je razlog za... Ako je moj nos prćast, a kod drugog..."
<BR>&nbsp;&nbsp;&nbsp;&nbsp;&nbsp;"Što se vašeg nosa tiče, on je čak i 'klasičan', kako su u stara doba govorili. A ruke... No, pokažite ruke! Nikako ne volim kad gledaju na moje ruke: sve u dlakama, kosmate - kakav besmislen atavizam." Pružio sam ruku i - koliko sam mogao tuđim glasom - rekao:
<BR>&nbsp;&nbsp;&nbsp;&nbsp;&nbsp;"Majmunske."
<BR>&nbsp;&nbsp;&nbsp;&nbsp;&nbsp;Ona je pogledala na ruke, onda na lice:
<BR>&nbsp;&nbsp;&nbsp;&nbsp;&nbsp;"Da to je veoma interesantan spoj", odmeravala me je očima kao na vagi, i promakli su opet na trenutak roščići u uglovima obrva.
<BR>&nbsp;&nbsp;&nbsp;&nbsp;&nbsp;"On je zapisan kod mene", radosno i ružičasto je otvorila usta O-90.
<BR>&nbsp;&nbsp;&nbsp;&nbsp;&nbsp;Da je bar ćutala - ovo je bilo potpuno izlišno. Uopšte, ova draga O... kako bih rekao... kod nje je nepravilno sračunata brzina jezika; brzina jezika u sekundi uvek mora biti malo manja od brzine misli u sekundi, a nikako obratno.
<BR>&nbsp;&nbsp;&nbsp;&nbsp;&nbsp;Na kraju bulevara, na akumulatorskom tornju, zvono je snažno otkucavalo 17. Lični čas je završen. Y-330 je odlazila zajedno sa onim S-olikim muškim brojem. On ima takvo lice koje uliva poštovanje, i sad vidim, kao da mi je čak i poznato. Negde sam ga sretao - ne mogu sada da se setim.
<BR>&nbsp;&nbsp;&nbsp;&nbsp;&nbsp;Na rastanku se Y - isto onako iksovski - osmehnula.
<BR>&nbsp;&nbsp;&nbsp;&nbsp;&nbsp;"Navratite prekosutra u slušaonicu 112."
<BR>&nbsp;&nbsp;&nbsp;&nbsp;&nbsp;Slegao sam ramenima:
<BR>&nbsp;&nbsp;&nbsp;&nbsp;&nbsp;"Ako budem imao raspored - baš za tu slušaonicu koju ste vi spomenuli."
<BR>&nbsp;&nbsp;&nbsp;&nbsp;&nbsp;Ona sa nekakvom nerazumljivom uverenošću:
<BR>&nbsp;&nbsp;&nbsp;&nbsp;&nbsp;"Imaćete."
<BR>&nbsp;&nbsp;&nbsp;&nbsp;&nbsp;Na mene je ova žena delovala isto onako neprijatno, kao slučajno zalutali u jednačinu nedeljivi iracionalni član. Ja sam želeo da makar na kratko ostanem nasamo sa ljupkom O.
<BR>&nbsp;&nbsp;&nbsp;&nbsp;&nbsp;Prošao sam sa njom pod ruku četiri linije bulevara. Na uglu je ona morala desno, a ja - levo.
<BR>&nbsp;&nbsp;&nbsp;&nbsp;&nbsp;"Tako bih danas htela da dođem do vas da spustimo roletne. Baš danas, ovog trenutka..." bojažljivo je O uprla u mene okrugle modrokristalne oči.
<BR>&nbsp;&nbsp;&nbsp;&nbsp;&nbsp;Smešna je. Šta sam joj mogao reći? Tek što je juče bila kod mene i zna isto tako dobro kao i ja da je naš najbliži seksualni dan - prekosutra. To je prosto jedno te isto njeno 'prebacivanje misli' - kao što se dešava (ponekad štetno) prebacivanje paljenja u motoru.
<BR>&nbsp;&nbsp;&nbsp;&nbsp;&nbsp;Na rastanku sam dva puta... ne, biću tačan: tri puta poljubio divne, modre oči, bez ijednog oblačka.
</TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
