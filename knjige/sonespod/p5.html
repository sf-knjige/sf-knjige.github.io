<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Razlika između uzrasta od deset i četrnaest godina je ogromna. Posle tri i po godine provedene u svemirskom brodu sa fotonskim pogonom, na putu ka Ortovoj maglini, Žanina više nije bila isto ono dete koje je krenulo na put. Ona je i dalje bila dete. Upravo je stigla do onog ranog stupnja sazrevanja na kome jedinka shvata da ima još mnogo da raste. Žanini se nije žurilo da postane odrasla osoba. Ona je prosto potpomagala taj proces. Svaki dan. Stalno. Svačim što joj je došlo do ruke.
<BR>&nbsp;&nbsp;&nbsp;&nbsp;&nbsp;Kad se odvojila od ostalih, onog dana kad je srela Vona, nije bila krenula u potragu za nečim određenim. Prosto je želela da bude sama. Ne iz nekog pravog ličnog razloga. Ne zato, odnosno ne samo zato, što joj je porodica dosadila. Želela je nešto što će biti samo njeno, doživljaj koji će biti samo njen, mogućnost da neku procenu obavi sama, bez pomoći uvek prisutnih odraslih; želela je da razgleda i dotakne i omiriše ove neobične stvari na Fabrici hrane, ali da pri tom bude sasvim sama.
<BR>&nbsp;&nbsp;&nbsp;&nbsp;&nbsp;I tako je krenula nasumce hodnicima, sišući s vremena na vreme kafu iz plastične boce. Odnosno ono što je njoj ličilo na "kafu". To je bila navika koju je primila od svog oca, mada bi, kad biste je pitali, odbijala da prizna da je išta od njega naučila.
<BR>&nbsp;&nbsp;&nbsp;&nbsp;&nbsp;Sva čula su bila željna "ulaznih informacija". Fabika hrane bila je najbasnoslovnije uzbudljiva, očaravajuće najjezivija stvar koja joj se ikada dogodila. Još u većoj meri nego lansiranje sa Zemlje kad je bila pravo dete. U još većoj meri nego kad su mrlje na rublju označile da je postala žena. U većoj meri nego bilo šta. Čak su i goli zidovi hodnika bili uzbudljivi, od ko zna koliko miliona godina starog Hiči-metala, a opet su svetlucali blago plavičastom svetlošću koju su graditelji u njih ugradili. (Kakve li su oči mogle da vide pri ovakvoj svetlosti kad je bila tek stvorena?) Lagano je išla iz jedne odaje u drugu, dodirujući pod samo nožnim jastučićima. U ovoj sobi zidovi su bili od gumenih polica (šta li je bilo u njima?), u onoj tamo stajala je ogromna, zarubljena lopta, s odsečenim gornjim i donjim delom, kao da je od ogledala, a čudno praškasta kad se dodirne... čemu li je bila namenjena? Za neke stvari bila je u stanju da pogodi. Ona stvar koja izgleda kao sto sigurno je bila sto. (Podignuta ivica bez sumnje je sprečavala da stvari ne iskoče sa stola pri onoj maloj sili teže koja vlada na Fabrici hrane.) Neke predmete je identifikovala Vera, pretražujući akumulirane informacije o artefaktima Hičija, popisane od strane velikih banaka podataka dole na Zemlji. Za malene odaje sa paučinastim zelenim crtežima na zidovima smatralo se da su bile namenjene spavanju; ali, ko je mogao znati da li je glupava Vera u pravu? Ne mari. Predmeti su, sami po sebi, bili uzbudljivi. Kao i puno prostora u kome se moglo kretati. Čak se i izgubiti. Jer sve dok nisu stigli na Fabriku hrane, Žanina nije, nikada, uopšte ni jedan jedini put, imala prilike da se izgubi. Od same ove pomisli podilazili su je žmarci jeze. Naročito zbog toga što je potpuno odrasli deo njenog četrnaestogodišnjeg mozga bio u svakom trenutku svestan da, bez obzira koliko se izgubila, Fabrika hrane prosto nije dovoljno velika da ostane izgubljena.
<BR>&nbsp;&nbsp;&nbsp;&nbsp;&nbsp;I tako je ta uzbudljivost bila bezopasna. Odnosno tako se činilo.
<BR>&nbsp;&nbsp;&nbsp;&nbsp;&nbsp;Sve dok se nije našla uhvaćena u klopku tamo na drugom kraju pristanišne zone, a nešto... Hiči? Svemirsko čudovište? Izludeli stari brodolomnik sa nožem?... počelo da se gega prema njoj iz pravca skrivenih hodnika.
<BR>&nbsp;&nbsp;&nbsp;&nbsp;&nbsp;A onda se ispostavilo da nije bilo ništa od toga, da je to bio Von.
<BR>&nbsp;&nbsp;&nbsp;&nbsp;&nbsp;Razume se, ona mu nije znala ime. "Ne prilazi bliže!" skočila je, sva pretrnula od straha, sa radiom u ruci, sa podlakticama čvrsto stisnutim preko mladih grudi. I on nije. Stao je. Buljio je u nju, očiju razrogačenih, otvorenih usta, sa jezikom koji je gotovo ispao napolje. Bio je visok, mršav. Lice mu je bilo trouglasto, sa dugim, kukastim nosem. Na sebi je imao nešto nalik na suknju i nešto nalik na robijašku bluzu, i sve je bilo prljavo. Mirisao je kao muškarac. Drhtao je dok je njušio vazduh, i bio je mlad. Sigurno nije bio mnogo stariji od Žanine i bio je jedina osoba koju je za tolike godine videla a koja nije tri puta starija od nje; kad je lagano pao na kolena i počeo da radi ono što Žanina nikada nije videla da neko radi, ona je uzdisala kikoćući se od veselja, olakšanja, šoka, histerije. Šoka ne zbog onoga što je radio. Šok je poticao otuda što je naišla na mladića. Žanina je sanjala lude snove, ali ovako nešto nikada.
<BR>&nbsp;&nbsp;&nbsp;&nbsp;&nbsp;Tokom sledećih nekoliko dana Žanina nije mogla da podnese da Von bude izvan njenog vidokruga. Osećala se kao njegova majka, njegova drugarica, njegova učiteljica, njegova žena. "Ne, Vone! Srkući to polako, vrelo je!" "Vone, hoćeš da kažeš da si bio sasvim sam od svoje treće godine?" "Oči su ti stvarno divne, Vone." Nije joj smetalo što on nije bio dovoljno iskusan da bi mogao da joj uzvrati kako i ona ima divne oči, jer joj je bilo potpuno jasno da ga je ona svakim delom svoga tela očaravala.
<BR>&nbsp;&nbsp;&nbsp;&nbsp;&nbsp;I ostalima je to, razume se, bilo jasno. Žanini to nije smetalo. Von je bio toliko zaokupljen brojnim divnim stvarima koje su delovale na njegova čula i izazivale sjaj u njegovim očima. On je čak manje od nje spavao. To joj se dopadalo, u početku, jer je to značilo da Von može da bude malo i sa drugima, a onda je primetila da on pokazuje znake iscrpljenosti. Čak bolesti. Kad je počeo da se znoji i trese, u prostoriji u kojoj se nalazio svetlucavi srebrnasto-plavi ležaj, ona je uzviknula: "Lervi! Ja mislim da će da povraća!" Kad se on naglo zateturao ka ležaju ona mu je pritrčala, sa pruženom šakom da bi mu opipala suvo zažareno čelo. Gornji deo ležaljke gotovo joj je prignječio ruku, ostavljajući dugačak, dubok trag posekotine od članka do zglobova na prstima. "Pol", vikala je, uzmičući, "moraćemo da..."
<BR>&nbsp;&nbsp;&nbsp;&nbsp;&nbsp;A onda ih je sve zahvatilo ono ludilo koje je nailazilo svakih 130 dana. Najgore od svih dotadašnjih. Drukčije od svih prethodnih. Između dva otkucaja srca Žanina je osećala muku na povraćanje.
<BR>&nbsp;&nbsp;&nbsp;&nbsp;&nbsp;Žanina nikada nije bila bolesna. Tu i tamo neka modrica, grč, kijavica. Ništa više. Gotovo celog života bila je zaštićena medicinskim kompletom i bolest se jednostvno nije javljala. Nije shvatala šta se s njom događa. U telu su joj besneli groznica i bolovi. Priviđale su joj se neobične čudovišne spodobe, u nekima od njih prepoznala bi karikature svojih najbližih iz porodice; drugi su prosto bili čudni i strašni. Videla je čak i sebe... s ogromnim grudima i debelim bedrima, mada je to ipak bila ona... a u stomaku joj je tutnjala mahnita želja da zabada i zabada u sve moguće i nemoguće šupljine nešto, što čak ni u mašti, nije imala. Sve je bilo van pameti. Ništa nije bilo jasno. Nastupi silnih bolova i ludila nailazili su u talasima. Između njih, za sekund ili dva s vremena na vreme, bivala je svesna stvarnosti. Čelično plavog odsjaja na zidovima. Lervi koja je cvilila sklupčana pored nje. Svog oca, kako povraća u hodniku. Plave opletene ležaljke s odsjajem hroma, u kojoj se Von previjao i bulaznio. Ne svesno ili voljno, ona je ipak grčevito hvatala poklopac, i po stoti, po hiljaditi put, pokušavala da ga otvori; i uspela je, najzad, i izvukla ga je skičavog i drhtavog.
<BR>&nbsp;&nbsp;&nbsp;&nbsp;&nbsp;Halucinacije su smesta prestale.
<BR>&nbsp;&nbsp;&nbsp;&nbsp;&nbsp;Zatim i bolovi, osećaj mučnine i užasa. Ne tako brzo, ali su prestali. Svi su se oni još tresli i povodili, osim dečaka, koji je bio u nesvesti i disao brekćući, promuklo, krkljajući, tako da je Žanina bila užasnuta. "U pomoć, Lervi!" vrištala je. "On umire!" Njena sestra brzo pritrča, stavi palac na dečakovo bilo, vrteći glavom ne bi li se razbistrila dok je smušena zavirivala u dečakove oči.
<BR>&nbsp;&nbsp;&nbsp;&nbsp;&nbsp;"Dehidriran je. Ima groznicu. Hajde", kričala je, upinjući se da povuče Vona za ruke. "Pomozi mi da ga odnesemo na brod. Potreban mu je soni rastvor, antibiotici, lek protiv groznice, možda malo gama-globulina..."
<BR>&nbsp;&nbsp;&nbsp;&nbsp;&nbsp;Bilo im je potrebno gotovo dvadeset minuta da lagano odvuku Vona do broda, a Žanina se, pri svakom potresu užasno plašila da će on umreti, dok su lagano koračali. Lervi je odjurila napred kad su se približili brodu na sto metara, i dok su ga Pol i Žanina nekako gurali kroz hermetizovani poklopac, ona je već bila otvorila sanduče sa medicinskim priborom i glasno izdavala naređenja. "Spustite ga. Dajte mu da ovo proguta. Uzmite krv za pregled i proverite koncentracije virusa i antitela. Pošaljite hitan izveštaj u bazu, recite im da su nam potrebna lekarska uptstva... ukoliko bude preživeo dok ne stignu!"
<BR>&nbsp;&nbsp;&nbsp;&nbsp;&nbsp;Pol im je pomogao da dečaku skinu odeću i da ga uviju u jedno od Pejterovih ćebadi. Zatim je poslao poruku. Ali on je znao, svi su znali, da problem Vonovog života ili smrti neće biti rešen sa Zemlje. Ne zbog toga što je potrebno da prođe sedam nedelja da njihova poruka ode i da stigne odgovor. Pejter je nešto psovao oko pokretne jedinice za bio-testiranje. Lervi i Žanina bile su zabavljene oko dečaka. Pol je, ne govoreći nikome ništa, navukao svoj specijalni skafandar za boravak u svemirskom prostoru i izašao, zadržavši se napolju iscrpljujućih devedeset minuta kako bi preusmerio parabolične radio-antene... glavnu u pravcu sjajne dvojne zvezde, tj. planete Neptun i njenog meseca, drugu ka tački u kosmičkom prostoru u pravcu Garfeldove misije. Posle toga, pribijajući se uz trup broda, naredio je Veri preko radio-veze da ponovo uputi SOS signale i jednima i drugima, najjače što može. Možda kontrolišu prijem signala. Možda i ne. Kad je Vera dala znak da su poruke poslate on je preusmerio veliku antenu prema Zemlji. Do njih je potrebno tri sata, ukupno, ali je bilo neizvesno da li će jedni ili drugi primiti poruku. Isto tako je bilo neizvesno da li će moći da pruže ma kakvu pomoć. Garfeldov brod je bio manji i ne tako dobro opremljen kao njihov, a ljudi na Tritonskoj bazi bili su tamo samo privremeno. Ali ako bi uhvatili poruku, mogli su se nadati da uputstva... ili bar izrazi saosećanja... stignu mnogo brže nego sa Zemlje.
<BR>&nbsp;&nbsp;&nbsp;&nbsp;&nbsp;Jedan sat kasnije, Vonova groznica počela je da popušta. Posle dvanaest sati, trzanje i buncanje se ublažilo i on je normalno spavao. Ali je još bio vrlo bolestan.
<BR>&nbsp;&nbsp;&nbsp;&nbsp;&nbsp;Majka i drugarica, učitljica i, bar u mašti, njegova žena, Žanina je sada postala Vonova negovateljica. Posle početne terapije, nije više dozvoljavala da mu Lervi daje injekcije. Nije spavala da bi mogla da mu briše čelo. Kad bi se u svom besvesnom stanju uneredio, ona bi ga brižljivo prala. Ni na šta drugo nije obraćala pažnju. Nije obraćala pažnju na radoznale ili zabrinute poglede i reči roditelja, dok je sa Vonovog lica sklanjala njegovu neočešljanu kosu, a Pol pravio prijateljske primedbe. Žanina je osetila ljubomoru u tonu njegovog glasa i planula: "Pole, ti si odvratan! Moja briga je Vonu potrebna!"
<BR>&nbsp;&nbsp;&nbsp;&nbsp;&nbsp;"A tebi se to naročito dopada, zar ne?" on bi se obrecnuo. Bio je istinski ljut. Razume se, ovo je samo raspalilo Žanininu ljutnju; ali njen otac se umešao, prilično blagim tonom: "Pusti devojku na miru, Pole. Zar nisi i ti nekad bio mlad? Dođi da pogledamo ponovo onaj TrSumeplatz..."
<BR>&nbsp;&nbsp;&nbsp;&nbsp;&nbsp;Žanina je pustila da ovog puta mirotvorčeva bude poslednja; prilika je bila izvanredna za jednu žestoku svađu, ali to nju u ovom trenutku nije zanimalo. Smejuljila se u sebi zbog Polove ljubomore, jer je to značilo da je zabeležila jednu pobedu više. Zatim se vratila Vonu.
<BR>&nbsp;&nbsp;&nbsp;&nbsp;&nbsp;Dok se oporavljao postao je još zanimljiviji. S vremena na vreme bi se budio i razgovarao sa njom. Lice vrlo tamne boje, telo maslinasto; ali od struka do bedara koža mu je bila najsvetlija, kao hlebno testo, zategnuta preko oštrih kostiju. Na telu vrlo malo dlaka. Na licu nimalo osim mekih, gotovo nevidljivih dlačica... više nalik na nagarenu nausnicu nego na brkove.
<BR>&nbsp;&nbsp;&nbsp;&nbsp;&nbsp;Žanina je znala da joj se Lervi i otac izruguju, a da je Pol u stvari ljubomoran na njenu pažnju koju je sam tako dugo izbegavao. Bila je to lepa promena. Sad je ona bila glavna. Prvi put u životu, ono što ona radi bilo je najvažnija stvar u njihovoj grupi. Ostali su dolazili da je zamole za dozvolu da postave Vonu koje pitanje, a kad bi ona smatrala da on počinje da se umara prihvatali su njenu naredbu da prekinu.
<BR>&nbsp;&nbsp;&nbsp;&nbsp;&nbsp;Osim toga, Von ju je očarao. Preispitujući svoje celokupno prethodno iskustvo sa Muškarcima, on joj se činio najboljim. Čak i u poređenju s onima s kojima se dopisivala, Von je bio lepši od klizača, pametniji od glumaca, visok gotovo koliko i onaj košarkaš. U poređenju sa svima njima, pogotovu sa jedinom dvojicom muškaraca s kojima je provela više godina prevaljujući desetine miliona kilometara, Von je bio tako prekrasno mlad. A Pol i njen otac nisu. Stari Pejter je na nadlanicama imao pigmentne mrlje nepravilnog oblika, boje pečenog šećera, što je delovalo tako grubo. Ali stari se inače doterivao. Bio je čak uglađen, na evropski način... sekao je čak i dlačice koje su mu rasle u ušima malenim srebrnim makazicama, Žanina ga je uhvatila na delu. Dok je Pol... U jednoj od čarki koju je imala sa Lervi, Žanina je gunđala: "S tako nečim ideš u krevet. Majmunom sa dlakavim ušima? Meni bi pozlilo!"
<BR>&nbsp;&nbsp;&nbsp;&nbsp;&nbsp;I tako je ona Vona hranila, i čitala mu, i dremuckala uz njega dok je spavao. Prala mu je kosu, i podšišivala ga na tanjiru za supu, dopustivši Lervi da joj pomogne oko poravnavanja, pa ga onda sušila. Prala mu je odeću i, prezrivo odbivši da to Lervi uradi, okrpila je, i čak je za njega prepravila neke Polove stvari. On je sve to prihvatio, do poslednje sitnice, i u svemu uživao isto koliko i ona.
<BR>&nbsp;&nbsp;&nbsp;&nbsp;&nbsp;Pošto je bivao sve jači, više mu nije bila toliko potrebna njena pomoć, a ona je sve manje bila u stanju da ga zaštiti od pitanja koja su mu ostali postavljali. Ali i oni su ga štedeli. Čak i stari Pejter. Vera, kompjuter, je zaronila u svoje medicinske programe i pripremila dugačke spiskove testova koje treba obaviti na dečaku. "Ubica!" besneo je Pejter. "Zar ona ne razume da je u pitanju mladić koji je bio na ivici smrti, pa želi da ga dotuče." Nije on samo zbog toga brinuo. Imao je Pejter pitanja koja je sam želeo da mu postavi, i postavljao ih je kad bi dobio dozvolu od Žanine, odnosno durio se i onespokojavao kad ne bi. "Ovaj tvoj krevet, Vone, pričaj mi opet kako se osećaš kad si u njemu? Kao da si nekako deo miliona ljudi? A i oni tebe, je l' tako?" Kad bi ga Žanina optužila da ometa Vonov oporavak, stari bi odustao. Ali ne za dugo.
<BR>&nbsp;&nbsp;&nbsp;&nbsp;&nbsp;Onda se Von dovoljno oporavio da je Žanina mogla sebi da dozvoli da odspava celu noć u svom odeljku, a kad se probudila njena sestra se nalazila pred Vonovim pultom. Von je stajao iza njene stolice, smeškajući se i mršteći na nepoznatu spravu, dok mu je Lervi očitavala njegov zdravstveni bilten. "Rezultati testova su ti normalni, počinješ da dobijaš u težini, nivo antitela ti je u granicama normale... mislim da ćeš sad biti sasvim dobro, Vone."
<BR>&nbsp;&nbsp;&nbsp;&nbsp;&nbsp;"Znači sada", povika njen otac, "možemo najzad da razgovaramo, je li? O tom radiju bržem od svetlosti, o računarima, o tome odakle dolaziš, o sanjaonici." Na to se Žanina na njih ustremila.
<BR>&nbsp;&nbsp;&nbsp;&nbsp;&nbsp;"Ostavite ga na miru!" zarežala je. Ali Von je zavrteo glavom.
<BR>&nbsp;&nbsp;&nbsp;&nbsp;&nbsp;"Pusti ih neka me pitaju, Žanina", rekao je svojim piskavim dahtavim glasom.
<BR>&nbsp;&nbsp;&nbsp;&nbsp;&nbsp;"Sada?"
<BR>&nbsp;&nbsp;&nbsp;&nbsp;&nbsp;"Da, sada!" prasnu njen otac. "Sada, ovog časa! Pole, dolazi ovamo i kaži dečku šta želimo da znamo."
<BR>&nbsp;&nbsp;&nbsp;&nbsp;&nbsp;Oni su ovo isplanirali, shvatila je Žanina, njih troje; ali Von se nije opirao, a ona nije mogla više da se pretvara da on nije sposoban da odgovara na pitanja. Paradnim korakom je prišla i sela pored njega. Ako već ne može da spreči ovo saslušanje, bar će se naći tu da bi ga zaštitila. Dala je zvaničnu dozvolu, hladno: "Izvoli, Pole. Reci šta imaš da kažeš, samo nemoj da ga premaraš."
<BR>&nbsp;&nbsp;&nbsp;&nbsp;&nbsp;Pol je pogleda ironičnim pogledom, ali se obrati Vonu. "Već više od dvanaest godina", rekao je, "svakih sto trideset dana otprilike, cela Zemlja najednom poludi. Čini se da si ti za to kriv, Vone."
<BR>&nbsp;&nbsp;&nbsp;&nbsp;&nbsp;Dečak se namrštio, ali nije ništa rekao. Njegov zvanični branilac progovorio je umesto njega. "Zašto ste se okomili na njega?" zapitala je.
<BR>&nbsp;&nbsp;&nbsp;&nbsp;&nbsp;"Niko se nije 'okomio', Žanina. Mi doživljavamo napade groznice. To ne može biti slučajna podudarnost. Kad Von uđe u onu napravu on preko radio-veze emituje u svet." Pol zavrte glavom. "Dragi dečko, imaš li ti predstavu koliko si nevolja prouzrokovao? Otkako si počeo ovamo da dolaziš, tvoje snove dele s tobom milioni ljudi. Milijarde! Ponekad si bio miroljubiv, i snovi su ti bili miroljubivi, i to nije bilo tako loše. A ponekad nisu. Ja ne želim da ti sebi prebacuješ", dodao je ljubazno, preduhitrivši Žaninu, "ali hiljade i hiljade ljudi je nastradalo. A pričinjene štete... Vone, ti to ne možeš ni da zamisliš."
<BR>&nbsp;&nbsp;&nbsp;&nbsp;&nbsp;Von zapišta braneći se: "Ja nikada nikoga nisam povredio!" On jednostavno nije bio u stanju da shvati za šta ga optužuju, ali mu je bilo sasvim jasno da ga Pol optužuje. Lervi ga uhvati za ruku.
<BR>&nbsp;&nbsp;&nbsp;&nbsp;&nbsp;"Volela bih da je tako, Vone", reče ona. "Ono što je najvažnije, to je da to više ne smeš da činiš."
<BR>&nbsp;&nbsp;&nbsp;&nbsp;&nbsp;"Nema više snevanja na kauču?"
<BR>&nbsp;&nbsp;&nbsp;&nbsp;&nbsp;"Nema, Vone." On pogleda u Žaninu da vidi šta će ona da kaže, a onda sleže ramenima.
<BR>&nbsp;&nbsp;&nbsp;&nbsp;&nbsp;"Ali to nije sve", prekide ih Pol. "Moraćeš i da nam pomogneš. Da nam kažeš sve što znaš. O tom kauču. O mrtvacima. O radiju bržem od svetlosti, o hrani..."
<BR>&nbsp;&nbsp;&nbsp;&nbsp;&nbsp;"A zašto?" upita Von.
<BR>&nbsp;&nbsp;&nbsp;&nbsp;&nbsp;Pun strpljenja, Pol mu se dodvoravao: "Zato što ćeš na taj način da se iskupiš za onu groznicu. Čini mi se da ne razumeš koliko si nam važan, Vone. To što ti znaš, Vone, može da spase ljude od gladi. Da spase milione života, Vone."
<BR>&nbsp;&nbsp;&nbsp;&nbsp;&nbsp;Von se nad ovim brojem zamislio za trenutak, ali reč "milioni" primenjena na ljudska bića za njega nije imala značaja ... on se jedva bio privikao na "petoro". "Ljutite me", gunđao je.
<BR>&nbsp;&nbsp;&nbsp;&nbsp;&nbsp;"To mi nije namera, Vone."
<BR>&nbsp;&nbsp;&nbsp;&nbsp;&nbsp;"Nije važno kakva vam je namera, nego kako postupate. Vi ste mi to malopre sami rekli", gunđao je dečak prezrivo. "U redu. Šta želite?"
<BR>&nbsp;&nbsp;&nbsp;&nbsp;&nbsp;"Želimo da nam kažeš sve što znaš", reče Pol smesta. "O, ne sve odjedanput. Nego onako kako se setiš. I želimo da obiđeš sa nama celu Fabriku hrane i da nam sve objasniš što na njoj ima... onoliko koliko umeš, razume se."
<BR>&nbsp;&nbsp;&nbsp;&nbsp;&nbsp;"Ovde šta ima? Ovde nema ništa osim sanjaonice, a vi mi ne dozvoljavate da je koristim!"
<BR>&nbsp;&nbsp;&nbsp;&nbsp;&nbsp;"Za nas je sve novo, Vone."
<BR>&nbsp;&nbsp;&nbsp;&nbsp;&nbsp;"Ništa nema! Voda ne teče, nema biblioteka, sa mrtvacima je teško razgovarati, ništa ne raste! Ja sve to imam kod kuće, i gotovo sve je u ispravnom stanju, možete i sami da se uverite."
<BR>&nbsp;&nbsp;&nbsp;&nbsp;&nbsp;"Po tebi to je pravi raj, Vone."
<BR>&nbsp;&nbsp;&nbsp;&nbsp;&nbsp;"Možete sami da se uverite! Ako ne mogu da sanjam, onda nema razloga da ostanemo ovde!"
<BR>&nbsp;&nbsp;&nbsp;&nbsp;&nbsp;Pol pogleda u ostale, zbunjen. "Da li bismo to mogli?"
<BR>&nbsp;&nbsp;&nbsp;&nbsp;&nbsp;"Naravno! Otići ćemo mojim brodom... ne svi, to ne", ispravi se on. "Ali nas nekoliko. Ovde možemo da ostavimo staroga. Za njega ionako nemamo ženu, pa nećemo da okrnjimo neki par. Ili čak", dodade on lukavo, "možemo da odemo samo ja i Žanina. Tako ćemo imati više mesta na brodu. Nas dvoje možemo da vam prenesemo odande mašine, knjige, dragocene predmete..."
<BR>&nbsp;&nbsp;&nbsp;&nbsp;&nbsp;"Pusti to, Vone", reče Žanina mudro. "Oni nam nikada neće dozvoliti."
<BR>&nbsp;&nbsp;&nbsp;&nbsp;&nbsp;"Nemoj tako da brzaš, kćeri moja", reče njen otac. "O tome nećeš ti da odlučuješ. Ono što dečak kaže je zanimljivo. Ako on može da nam otvori kapije neba, ko smo mi da tako nešto odbacimo?"
<BR>&nbsp;&nbsp;&nbsp;&nbsp;&nbsp;Žanina je pažljivo gledala u svoga oca, ali njegov izraz lica bio je ljubazan. "Hoćeš da kažeš da bi dopustio da Von i ja odemo tamo sami?"
<BR>&nbsp;&nbsp;&nbsp;&nbsp;&nbsp;"Ne, nije reč o tome. Pitanje je kako da najbrže okončamo ovu prokletu misiju i vratimo se po novčanu nagradu. Ništa drugo."
<BR>&nbsp;&nbsp;&nbsp;&nbsp;&nbsp;"Pa evo", reče malo posle Lervi, "ne moramo da donesemo odluku sad odmah. Nebo će ionako da nas čeka, do kraja našeg života."
<BR>&nbsp;&nbsp;&nbsp;&nbsp;&nbsp;Njen otac reče: "To je tačno, jeste. Ali, konkretno govoreći neki od nas imaju manje vremena za čekanje nego drugi."
<BR>&nbsp;&nbsp;&nbsp;&nbsp;&nbsp;Svakoga dana sa Zemlje su stizale nove poruke. Kao za pakost, odnosile su se na daleku prošlost, na vreme pre nego što se pojavio Von, i nisu imale nikakve veze sa bilo čim što su oni ovog časa radili ili planirali: Dostavite hemijsku analizu ovoga. Snimite rentgenskim zracima ono. Premerite ove druge stvari. Do sada su spori paketi fotona preneli vesti o njihovom prispeću na Fabriku hrane i dospeli do Vere na Zemlji, i odgovori su možda već na putu. Ali neće stići do njih još nekoliko nedelja. U bazi na Tritonu imali su vispreniji kompjuter nego što je bila Vera, pa su Pol i Lervi raspravljali o tome da sve svoje podatke upute njima radi tumačenja i dobijanja saveta. Stari Pejter je odbio ovu ideju sav razjaren. "Tim lutalicama, ciganima? Zašto bismo njima dali ono što smo uz tolike muke dobili!"
<BR>&nbsp;&nbsp;&nbsp;&nbsp;&nbsp;"Ali to niko ne dovodi u pitanje, tatice", ulagivala se Lervi. "Sve je to naše. Tako piše jasno u ugovoru."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;I tako su sve podatke o onome što im je Von ispričao ubacili u Veru, a Verina spora, slabašna inteligencija s mukom je slagala bitove u dijagrame. Čak i u grafičke prikaze. Spoljašnji izgled mesta sa koga je došao Von... verovatno ta slika nije bila sasvim verna... jer Von očigledno nije bio mnogo zainteresovan da je do detalja razgleda. Hodnici. Kompjuteri. Čak i sami Hičiji; i svaki put je Von unosio neke ispravke:
<BR>&nbsp;&nbsp;&nbsp;&nbsp;&nbsp;"A, ne. Oni i jedni i drugi imaju brade, i mužjaci i ženke. Čak i kad su sasvim mladi. A grudi na ženkama su..." Rukama je naznačio mesto ispod rebara, da bi pokazao kako nisko vise. "I ne pokazuješ tačno kako oni mirišu."
<BR>&nbsp;&nbsp;&nbsp;&nbsp;&nbsp;"Hologrami uopšte ne mirišu, Vone", rekao je Pol.
<BR>&nbsp;&nbsp;&nbsp;&nbsp;&nbsp;"Da, to je tačno! Ali oni mirišu, znate. Kad se uspale, miris je vrlo jak."
<BR>&nbsp;&nbsp;&nbsp;&nbsp;&nbsp;A Vera je mrmljala i cvilila obrađujući nove podatke, i pravila drhtave nove crteže, s ispravkama. Posle mnogo sati, ono što je za Vona bila u početku igra pretvorilo se u dosadan posao. Kad je počeo da govori: "Da, ovo je odlično, prostorija sa mrtvacima upravo ovako izgleda", svi bi shvatili da on pristaje na sve samo da se oslobodi gnjavaže, pa su mu davali voljno. Onda bi ga Žanina povela da procunjaju hodnicima, noseći na ramenu davače tona i slike za slučaj da on kaže nešto važno ili da pokaže neki vredan predmet, dok su oni razgovarali o drugim stvarima. Njegovo znanje bilo je isto toliko zapanjujuće kao i njegovo neznanje. Oba su bila nepredvidljiva.
<BR>&nbsp;&nbsp;&nbsp;&nbsp;&nbsp;Međutim, pored Vona bilo je tu i drugih poslova. Svakog sata su Lervi i stari Pejter imali po neku novu zamisao kako da Fabriku hrane skrenu sa njenog programiranog puta i pokušaju da ostvare svoju prvobitnu nameru. Nijedna nije mogla da se ostvari. Svakog dana su stizale nove poruke sa Zemlje. One i dalje nisu bile relevantne. Nisu bile čak ni zanimljive; Žanina je desetine pisama koja su joj stizala ostavljala u Verinoj memoriji ne trudeći se da ih pročita, pošto su poruke koje je primala od Vona i dalje zadovoljavale sve njene potrebe. Ponekad su saopštenja bila čudna. Na primer, Lervi je primila obaveštnje da je od strane svog koledža naimenovana za Ženu godine. A stari Pejter je obavešten o formalnoj peticiji podnetoj od strane njegovog rodnog grada. "Dortmund i dalje želi da se kandidujem za B_rgermeister-a! Kakva budalaština!"
<BR>&nbsp;&nbsp;&nbsp;&nbsp;&nbsp;"Zašto, pa to je vrlo lepo", kazala je Lervi ljubazno. "To je istinski kompliment."
<BR>&nbsp;&nbsp;&nbsp;&nbsp;&nbsp;"To je istinsko ništa", ispravio ju je on oštro. "B_rgermeister! S onim što mi imamo ja bih mogao da budem izabran za predsednika Savezne Republike, ili čak..." Zaćutao je, a onda nastavio turobno: "Ako, razume se, ikada ponovo ugledam Saveznu Republiku." Zastao je, gledajući negde preko njihovih glava. Usne su mu se lagano pomicale za trenutak, a onda je rekao: "Možda bi trebalo da se sada vratimo."
<BR>&nbsp;&nbsp;&nbsp;&nbsp;&nbsp;"Oh, tatice", počela je Žanina. I stala, jer se stari čovek okrenuo i pogledao je pogledom pravog proždirućeg vuka. Za trenutak je među njima zavladala napetost, dok se Pol nije nakašljao i kazao:
<BR>&nbsp;&nbsp;&nbsp;&nbsp;&nbsp;"Pa, to je svakako jedna od naših opcija. Naravno, tu je zakonsko pitanje ugovora..."
<BR>&nbsp;&nbsp;&nbsp;&nbsp;&nbsp;Pejter je zavrteo glavom. "Razmišljao sam o tome. Oni nam i dosad duguju tolike pare! Već samo zato što smo zaustavili napade groznice, ako nam isplate makar jedan procenat za spasavanje od štete... to su milioni. Milijarde. A ako neće da plate..." Oklevao je, i onda je rekao: "Ne, ne dolazi u pitanje da neće da plate. Jednostavno moramo sa njima da razgovaramo. Pošaljite izveštaj da smo zaustavili napade groznice, da Fabriku hrane ne možemo da pokrenemo, da se vraćamo kući. Dok stigne odgovor mi ćemo već nedeljama biti na putu kući."
<BR>&nbsp;&nbsp;&nbsp;&nbsp;&nbsp;"A šta će biti s Vonom?" upitala je Žanina.
<BR>&nbsp;&nbsp;&nbsp;&nbsp;&nbsp;"Poći će s nama, razume se. Biće ponovo sa svojom, ljudskom vrstom, a to je za njega sigurno najbolje."
<BR>&nbsp;&nbsp;&nbsp;&nbsp;&nbsp;"Zar ne smatraš da treba da mu dozvolimo da o tome sam odluči? Šta je bilo s onim predlogom da nas nekoliko pođe i istraži njegov raj?"
<BR>&nbsp;&nbsp;&nbsp;&nbsp;&nbsp;"To je bio samo san", rekao je njen otac hladno. "Činjenica je da mi ne možemo da obavimo sve. Neka neko drugi istražuje njegov raj, toliko toga ima; a mi ćemo biti ponovo kod kuće, uživaćmo u svom bogatstvu i slavi. Nije u pitanju samo ono što piše u ugovoru", nastavio je, krajnje usrdno. "Mi smo spasitelji! Svuda ćemo držati predavanja i dobićemo odobrenje za reklamiranje! Mi ćemo biti veoma moćni ljudi!"
<BR>&nbsp;&nbsp;&nbsp;&nbsp;&nbsp;"Ne, tata", kazala je Žanina, "saslušaj me. Svi ste vi govorili o našoj dužnosti da pomognemo čovečanstvu... da nahranimo svet, da im donesemo nove stvari koje će im život učiniti boljim. Pa, zar nećemo da izvršimo svoju dužnost?"
<BR>&nbsp;&nbsp;&nbsp;&nbsp;&nbsp;On besno nasrnu na nju. "Mala bezobraznice, šta ti znaš o dužnosti? Bez mene bili biste u nekom ćumezu u Čikagu i čekali da dobijete ček na ime socijalne pomoći! Mi moramo i na sebe da mislimo!"
<BR>&nbsp;&nbsp;&nbsp;&nbsp;&nbsp;Htela je da mu uzvrati, ali ju je zaustavio Vonov razrogačen, preplašen pogled. "Ovo mi je mrsko!" izjavila je. "Von i ja idemo sada da prošetamo i da predahnemo od svih vas!"
<BR>&nbsp;&nbsp;&nbsp;&nbsp;&nbsp;"On, u stvari, nije rđav čovek", kazala je Vonu pošto su se našli podalje od ostalih. Glasovi koji su se prepirali dopirahu do njih i Von, koji tako reći nije znao šta su nesporazumi, bio je očigledno uznemiren.
<BR>&nbsp;&nbsp;&nbsp;&nbsp;&nbsp;Von nije odgovarao direktno. Pokazao je rukom na jedno izbočenje u plavom svetlucavom zidu. "Ovo je mesto za vodu" rekao je, "ali više ne radi. Ima ih na desetine, ali gotovo nijedno ne radi."
<BR>&nbsp;&nbsp;&nbsp;&nbsp;&nbsp;Po dužnosti, Žanina je pogledala pažljivo, i uperila svoju kameru pomerajući okrugli poklopac tamo-amo. Gore se nalazilo ispupčenje u obliku siska, a dole verovatno slivnik; dovoljno veliki da bi se u njega moglo zagaziti, ali sav kao suva kost. "Rekao si da jedan još radi, ali da voda nije za piće?"
<BR>&nbsp;&nbsp;&nbsp;&nbsp;&nbsp;"Da, Žanina. Hoćeš li da ti ga pokažem?"
<BR>&nbsp;&nbsp;&nbsp;&nbsp;&nbsp;"Pa, dobro." Onda je dodala: "Stvarno, ne obraćaj na njih pažnju. Oni se prosto uzrujaju."
<BR>&nbsp;&nbsp;&nbsp;&nbsp;&nbsp;"Da, Žanina." Ali nije bio raspoložen za razgovor.
<BR>&nbsp;&nbsp;&nbsp;&nbsp;&nbsp;Ona je kazala: "Kad sam bila mala, on mi je pričao priče. Mahom su bile jezive, ali ponekad i nisu. Pričao mi je o nekome po imenu Schwarze Peter, koji je, koliko sam mogla da razaznam, bio nešto kao Božić Bata. Kazao je da će mi, ako budem dobra, Schwarze Peter doneti za Božić lutku, a ako ne budem doneće mi grumen uglja. Ili nešto još gore. Tako sam ja njega zvala, Schwarze Peter. Ali mi nikad nije doneo grumen uglja." Von je pomno slušao dok su išli svetlucavim hodnikom, ali nije ništa govorio. "Onda je moja majka umrla", nastavila je, "Pol i Lervi su se venčali i ja sam prešla da živim kod njih izvesno vreme. Ali tata nije bio tako loš, stvarno. Dolazio je da me vidi kad god je mogao... pretpostavljam. Vone! Razumeš li ti ovo što ti pričam?"
<BR>&nbsp;&nbsp;&nbsp;&nbsp;&nbsp;"Ne", kazao je on. "Šta je Božić Bata?"
<BR>&nbsp;&nbsp;&nbsp;&nbsp;&nbsp;"Oh, Vone."
<BR>&nbsp;&nbsp;&nbsp;&nbsp;&nbsp;I onda mu je objasnila šta je Božić Bata, i Božić, a zatim je morala da mu objasni šta je zima i sneg i davanje poklona. On se razvedrio, i počeo da se smeši; ali začudo, kako se njegovo raspoloženje popravljalo, Žaninino je bivalo sve lošije. Pokušavajući da objasni Vonu svet u kome je živela počela je da razmišlja o budućnosti koja je pred njom. Gotovo bi, pomislila, bilo bolje da postupe onako kako predlaže Pejter, da sve ovo spakuju, da se vrate svom stvarnom životu. Sve ostale alternative bile su užasne. Ovo mesto na kome su se nalazili, kad samo dobro promisli, bilo je užasno... nekakav artefakt koji je tvrdoglavo išao svojim putem kroz kosmički prostor ka nekom neznanom odredištu. Šta ako tamo stigne? Na šta će naići? Hičije? Hičije! To je taj strah. Žanina je ceo svoj mladi život provela sa Hičijima tu, iza vrata... užasavajuće ako je stvarno, manje stvarno... više legendarno. Kao Schwarze Peter ili Božić Bata. Kao Bog. Sva mitska bića i božanstva su sasvim podnošljiva dok u njih samo verujemo; ali šta ako postanu stvarna?
<BR>&nbsp;&nbsp;&nbsp;&nbsp;&nbsp;Ona je znala da i svi njeni strahuju isto kao i ona, mada to nije mogla da zapazi po onome što govore... pred njom su se pravili hrabri da bi joj dali primer. Mogla je samo da nagađa. Nagađala je da se Pol i njena sestra plaše ali da su bili odlučili da rizikuju za ljubav onoga što bi iz toga moglo da proizađe. Njen sopstveni strah je bio posebne vrste... manje strah od onoga što bi se moglo dogoditi a više strah od toga kako bi se sama ponašala ako bi se to dogodilo. Kako se njen otac osećao, to je svima bilo jasno. On je bio ljut i bojao se, a bojao se da će umreti pre nego šro mu isplate novac za pokazanu hrabrost.
<BR>&nbsp;&nbsp;&nbsp;&nbsp;&nbsp;A šta je osećao Von? On je bio sasvim jednostavan u ponašanju dok joj je pokazivao svoje prebivalište, kao kad dete drugom detetu pokazuje sanduk sa igračkama. Ali Žanina je znala da to nije tako. Ako je išta naučila tokom svojih četrnaest godina života, to je da niko nije jednostavan. Vonovi problemi su se prosto-naprosto razlikovali od njenih, u šta je odmah mogla da se uveri kad joj je pokazao postrojenje za vodu koje je funkcionisalo. On iz njega nije umeo da pije vodu, već ga je upotrebljavao kao toalet. Žanina, odgajena u složnoj zaveri zapadnoga sveta, tj. pretvaranju da ignoriše izlučevine iz organizma, nikada ne bi dovela Vona da vidi ovo mesto prljavštine i smrada, međutim, on uopšte nije pokazivao da je zbunjen. "Negde sam morao da idem", kazao je zlovoljno, kad mu je ona prebacila što ne upotrebljava uređaje na brodu, kao svi ostali.
<BR>&nbsp;&nbsp;&nbsp;&nbsp;&nbsp;"Da, ali da si postupao kako treba, Vera bi znala da si bolestan zar ti nije jasno? Ona uvek analizira naš, uh, naše stvari iz kupatila."
<BR>&nbsp;&nbsp;&nbsp;&nbsp;&nbsp;"Trebalo bi da postoji neki drugi način."
<BR>&nbsp;&nbsp;&nbsp;&nbsp;&nbsp;"Pa, i postoji." Postojala je pokretna jedinica za bio- testiranje, koja je uzimala sićušne uzorke od svih njih... koja je, u stvari, upotrebljena kod Vona, kad je primećeno da je to potrebno. Ali Vera nije bila mnogo pametan kompjuter, i nije se setila da programira svoju pokretnu jedinicu da uzme Vonov uzorak dok joj to nisu naredili, kad je već bilo malo kasno. "Šta je sad?"
<BR>&nbsp;&nbsp;&nbsp;&nbsp;&nbsp;Nešto se osećao nelagodno. "Kad mrtvaci obavljaju nadamnom zdravstveni pregled, nešto zabadaju u mene. Ja to ne volim."
<BR>&nbsp;&nbsp;&nbsp;&nbsp;&nbsp;"To je za tvoje dobro, Vone", rekla je strogo. "Hej! To je dobra ideja. Hajde da idemo da porazgovaramo sa mrtvacima."
<BR>&nbsp;&nbsp;&nbsp;&nbsp;&nbsp;Ali, ovde je Žanina imala problema. Ona nije stvarno želela da razgovara sa mrtvacima. Htela je prosto da ode sa ovog nezgodnog mesta na kome su se nalazili; ali kad su stigli do mesta gde su se nalazili mrtvaci, istog onog mesta gde se nalazio Vonov kauč za sanjarenje, Žanina je promenila odluku. "Vone", kazala je, "ja želim da isprobam kauč."
<BR>&nbsp;&nbsp;&nbsp;&nbsp;&nbsp;On nakrivi glavu i zažmiri, odmeravajući je preko svog dugačkog nosa. "Lervi mi je kazala da to više ne činim", izgovorio je.
<BR>&nbsp;&nbsp;&nbsp;&nbsp;&nbsp;"Znam da ti je kazala. Kako se ulazi?"
<BR>&nbsp;&nbsp;&nbsp;&nbsp;&nbsp;"Prvo mi kažeš da moram da radim sve što mi vi kažete", žalio se, "a onda mi svi vi govorite da radim nešto sasvim drugo. To toliko zbunjuje."
<BR>&nbsp;&nbsp;&nbsp;&nbsp;&nbsp;Ona je već zakoračila u čaurasti ležaj i ispružila ruku. "Je l' samo povučem poklopac naniže?"
<BR>&nbsp;&nbsp;&nbsp;&nbsp;&nbsp;"O", reče on sležući ramenima, "ako si već rešila... da. On se sam zatvori kad pritisneš tu, gde ti je šaka, a kad hoćeš da izađeš samo gurneš."
<BR>&nbsp;&nbsp;&nbsp;&nbsp;&nbsp;Ona pruži ruke ka paučinastom kapku i povuče ga k sebi, gledajući u njegovo mrzovoljno, zabrinuto lice. "Da li... boli?"
<BR>&nbsp;&nbsp;&nbsp;&nbsp;&nbsp;"Boli? Ne! Šta ti pada na pamet!"
<BR>&nbsp;&nbsp;&nbsp;&nbsp;&nbsp;"Pa, kako to izgleda?"
<BR>&nbsp;&nbsp;&nbsp;&nbsp;&nbsp;"Žanina", rekao je on strogo, "vrlo si detinjasta. Zašto pitaš kad možeš sama da se uveriš?" I on gurnu naniže svetlucavi žičani poklopac, a reza negde na sredini škripnu i zatvori se. "Najbolje je da zaspiš", doviknuo joj je, kroz svetlucavu plavičastu žičanu mrežu.
<BR>&nbsp;&nbsp;&nbsp;&nbsp;&nbsp;"Ali meni se ne spava", usprotivi se ona s pravom. "Meni se ne radi ništa. Ja ne osećam ništa..."
<BR>&nbsp;&nbsp;&nbsp;&nbsp;&nbsp;A onda je osetila.
<BR>&nbsp;&nbsp;&nbsp;&nbsp;&nbsp;Nije bilo nalik na ono što je očekivala na osnovu prethodnog iskustva sa groznicom; ona sama nije bila opsednuta seksualnim osećanjima, ona sama nije osećala ništa. Postojala je samo neka topla zažarenost koja ju je prožimala. Sva je bila u to utonula. Bila je atom usred silnog uzbuđenja. Drugi atomi nisu imali oblik ili individualnost. Nisu bili opipljivi ili jasno oivičeni. Još je mogla da vidi Vona, koji je zabrinuto piljio u nju kroz žicu, a oni drugi... duše?... uopšte nisu bili tako stvarni ili tako neposredni. Ali osećala je njihovu prisutnost, kao što nikada ničiju nije osećala. Oko sebe. Pored sebe. U sebi. Bili su topli. Bili su prijatni.
<BR>&nbsp;&nbsp;&nbsp;&nbsp;&nbsp;Kad je Von najzad odvrnuo zavrtanj na metalnoj žici i povukao je za ruku, ona je ležala gledajući ga ukočenim pogledom. Nije imala snage da ustane, niti želju. On je morao da joj pomogne, i ona se osloni na njegovo rame kad su krenuli.
<BR>&nbsp;&nbsp;&nbsp;&nbsp;&nbsp;Bili su na pola puta do Herter-Holovog broda kad su ih prekinuli ostali članovi njene porodice, koji su se pušili od besa. "Glupa mala bezobraznice!" grmeo je Pol. "Ako samo još jedanput uradiš ovako nešto ja ću te dobro izdevetati!"
<BR>&nbsp;&nbsp;&nbsp;&nbsp;&nbsp;"A, neće!" reče njen otac smrknut. "Ja ću se za to postarati odmah; što se tebe tiče, gospođice, s tobom ću se obračunati kasnije."
<BR>&nbsp;&nbsp;&nbsp;&nbsp;&nbsp;Svi su postali tako razdražljivi! Niko nije izlupao Žaninu zato što je pokušala da upotrebi kauč za sanjanje. Niko uopšte nije ni pokušao da je kazni. Oni su se umesto toga uzajamno kaznili, i stalno se kažnjavali. Primirje koje je vladalo tri i po godine jer, ga je svako za sebe primenjivao kao alternativu da se uzajamno ne poubijaju, bilo je prestalo. Pol i stari Pejter nisu govorili dva dana, jer je Pejter bez pitanja razmontirao kauč. Lervi i njen otac su frktali i vikali jedno na drugo zato što je prvo ona program namestila tako da je hrana bila preslana, a onda, kad je došao na njega red, on je program namestio tako da je bila suviše neslana. A što se tiče Lervi i Pola... oni više nisu spavali zajedno; jedva su uopšte govorili; sigurno bi se i razveli da je u krugu od 5.000 astronomskih jedinica postojao sud nadležan za brakorazvodne parnice.
<BR>&nbsp;&nbsp;&nbsp;&nbsp;&nbsp;Ali da je negde u krugu 5.000 astronomskih jedinica postojalo neko izvorište vlasti bilo kakve vrste, mogli su se razrešiti bar neki sporovi. Neko je mogao umesto njih da donosi odluke. Da li da se vrate? Da li da pokušaju da nadvladaju postojeći kurs Fabrike hrane? Da li da idu sa Vonom da ispitaju to drugo mesto... i ukoliko reše da idu, ko da ide a ko da ostane ovde? Nisu mogli da se slože ni šta bi trebalo da rade iz časa u čas, da li da neki uređaj rasklope i tako rizikuju da ga unište, ili da ga ostave kakav jeste i napuste svaku nadu da će doći do nekog izvanrednog otkrića koje bi moglo sve da izmeni. Nisu mogli da se slože ko će da razgovara sa mrtvacima preko radija, niti šta će da ih pitaju. Von im je pokazao, vrlo rado, kako da pokušaju da privole mrtvace na razgovor, i oni priključiše Verin generator tona na vezu s "radiom". Ali Vera nije bila u stanju da razmeni mnogo misli sa svojim sagovornicima; i kad mrtvaci nisu razumeli njena pitanja, ili nisu hteli da sarađuju, ili su prosto bili suviše ludi da bi bili od ikakve koristi, Vera je jednostavno bila pobeđena.
<BR>&nbsp;&nbsp;&nbsp;&nbsp;&nbsp;Sve ovo je za Žaninu bilo strašno, ali najviše zbog Vona. Njega su prepirke zbunjivale i ljutile. Prestao je da je prati unaokolo. Jedanput kad se probudila, i uspravljena u krevetu pogledala oko sebe, njega nije bilo.
<BR>&nbsp;&nbsp;&nbsp;&nbsp;&nbsp;Srećom po Žaninin ponos, i svi ostali su bili otišli... Pol i Lervi su izašli iz broda da preusmere antene; njen otac je spavao, pa je tako imala vremena da se pozabavi svojom ljubomorom. Neka samo bude prase! pomislila je. Bilo je glupo što nije shvatao da ona ima puno prijatelja, dok on ima samo nju; ali shvatiće već! Počela je da piše dugačka pisma svojim zanemarenim prijateljima kad je čula kako se Pol i njena sestra vraćaju; kad im je kazala da je Von nestao najmanje pre jednog sata, iznenadila se kad je videla njihovu reakciju. "Tata!" povikala je Lervi, drmusajući pregradni zastor njegove "sobe". "Probudi se! Von je nestao!"
<BR>&nbsp;&nbsp;&nbsp;&nbsp;&nbsp;Kad se stari pojavio žmirkajući i gledajući u njih, Žanina je osorno kazala: "Šta je, šta vam je svima?"
<BR>&nbsp;&nbsp;&nbsp;&nbsp;&nbsp;"Ti kao ne razumeš, je li", rekao je Pol hladno. "A šta ako je uzeo brod?"
<BR>&nbsp;&nbsp;&nbsp;&nbsp;&nbsp;Ovakva mogućnost nikad joj nije pala na pamet, i Žanina se osećala kao da je neko ošinuo. "Ne bi on to uradio!"
<BR>&nbsp;&nbsp;&nbsp;&nbsp;&nbsp;"Zar?" zareža njen otac. "A kako znaš, ti mala bezobraznice? Ako je uzeo, šta će biti s nama?" završi on povlačeći naviše patent zatvarač na svom dresu pa ustade, gledajući u njih smrknuto. "Svima sam vam rekao", kazao je... ali gledajući pri tom samo u Lervi i Pola kako bi Žanina razumela da se ono "svima" ne odnosi na nju... "rekao sam vam da moramo pronaći definitivno rešenje. Ako ćemo da idemo njegovim brodom, onda da idemo. Ako nećemo, ne možemo da se izlažemo opasnosti da on u svojoj ludoj maloj glavi smisli da ode bez reči upozorenja. To je jamačno izvesno."
<BR>&nbsp;&nbsp;&nbsp;&nbsp;&nbsp;"Kako da se to izvede", upitala je Lervi. "Ti nemaš veze, tata. Ne možemo da čuvamo brod danonoćno."
<BR>&nbsp;&nbsp;&nbsp;&nbsp;&nbsp;"A tvoja sestra ne može da čuva dečka, je l' da", zaklima stari glavom. "Znači moramo da imobilišemo ili brod, ili dečka.
<BR>&nbsp;&nbsp;&nbsp;&nbsp;&nbsp;Žanina polete na njega. "Vi čudovišta!" zagrcnula se. "Vi ste sve ovo planirali kad nas dvoje nismo bili tu!" Sestra je uhvati i zadrža.
<BR>&nbsp;&nbsp;&nbsp;&nbsp;&nbsp;"Smiri se, Žanina", naredila je. "Jeste, tačno je da smo o tome razgovarali... morali smo! Ali ništa nije dogovoreno, sigurno da nećemo da povredimo Vona."
<BR>&nbsp;&nbsp;&nbsp;&nbsp;&nbsp;"Pa onda, dogovorite se!" planu Žanina. "Ja glasam da idemo sa Vonom!"
<BR>&nbsp;&nbsp;&nbsp;&nbsp;&nbsp;"Ukoliko on već nije otišao, sam" ubaci Pol.
<BR>&nbsp;&nbsp;&nbsp;&nbsp;&nbsp;"Nije!"
<BR>&nbsp;&nbsp;&nbsp;&nbsp;&nbsp;Lervi reče razložno: "Ukoliko jeste, prekasno je da bilo šta preduzimamo. Osim toga, ja podržavam Žaninin predlog. Idemo! Šta kažeš ti, Pole?"
<BR>&nbsp;&nbsp;&nbsp;&nbsp;&nbsp;On je oklevao. "Pa... tako je", pristade. "Pejter?"
<BR>&nbsp;&nbsp;&nbsp;&nbsp;&nbsp;Stari reče dostojanstveno: "Ako ste se vi svi složili, onda je svejedno kako ću ja da glasam. Preostaje samo još jedno pitanje: ko će da ide a ko će da ostane. Ja predlažem..."
<BR>&nbsp;&nbsp;&nbsp;&nbsp;&nbsp;Lervi ga je zaustavila. "Tata", kazala je, "ja znam šta ćeš ti da kažeš, ali to ne ide. Potrebno je da ovde ostane bar jedna osoba, kako bi održavala vezu sa Zemljom. Žanina je suviše mlada. Ja ne mogu nipošto, jer ja sam najbolji pilot, a ovo je prilika da naučim nešto o upravljanju Hiči-brodovima. Ja neću da idem bez Pola, pa prema tome, ostaješ ti."
<BR>&nbsp;&nbsp;&nbsp;&nbsp;&nbsp;Rasklopili su Veru, deo po deo, i delove rasporedili po Fabrici hrane. Brza memorija, kodirani podaci i displeji smešteni su u sanjaonicu, spora memorija poređana je duž hodnika, prenosni uređaj je ostao u njihovom starom brodu. Pejter je pomagao, uzdržan i ćutljiv: ovo što su radili radili su kako bi buduća saopštenja od važnosti mogli da šalju preko radio-sistema mrtvaca. Pejter je pomagao da postane otpisan, i on je to znao. Na brodu je bilo puno hrane, ispričao im je Von; ali Pol nije hteo da se zadovolji tamo nekakvim automatskim punjenjem bogzna kakvim proizvodima Fabrike hrane, pa ih je naterao da uzmu obroke koje su oni doneli sa sobom, koliko god je moglo da stane. Von je zahtevao da se dobro snabdeju vodom, pa su tako ispraznili reciklažne rezerve sa broda i napunili njegove plastične džakove i takođe ih utovarili. Na Vonovom brodu nije bilo ležaja. Nisu bili potrebni, podvukao je Von, jer su specijalne fotelje, koje se koriste pri akceleraciji, bile dovljne da im pruže zaštitu u toku manevarskih akcija, kao i da im omoguće da ne lebde unaokolo za vreme spavanja. To je bio predlog na koji su stavili veto i Lervi i Pol, pa su razmontirali ležaljke za spavanje iz svog odeljka i montirali ih na brodu. Od ličnih stvari Žanina je želela svoju tajnu kutijicu sa parfemom i knjige, Lervi svoju ličnu zaključanu torbu, Pol svoje karte za pasijans. Bilo je tu puno napornog rada, mada su utvrdili da mogu da ga učine lakšim time što su plastične džakove i mekane ili čvršće ostale stvari prenosili hodnikom u igri polaganog dobacivanja; i najzad je sve bilo gotovo. Pejter je sedeo zlovoljno naslonjen na zid hodnika, i posmatrao ostale kako se motaju unaokolo, i pokušavao da se seti da li nešto nisu zaboravili. Žanini se činilo da sa njim postupaju kao da je već odsutan, ako ne i mrtav, pa je kazala: "Tatice? Nemoj da se ljutiš. Mi ćemo se svi vratiti što pre možemo."
<BR>&nbsp;&nbsp;&nbsp;&nbsp;&nbsp;On je zaklimao, "Što će reći", kazao je, "čekaj da vidim, četrdeset devet dana tamo i četrdeset devet natrag, plus sve ono vreme koje odlučite da provedete tamo." Ali, pridigao se i dozvolio da ga Lervi i Žanina poljube. Gotovo veselo, rekao je: "Srećan put. Jeste li sigurni da ništa niste zaboravili?"
<BR>&nbsp;&nbsp;&nbsp;&nbsp;&nbsp;Lervi se osvrnu razmišljajući. "Mislim da nismo... osim ako ne treba da javimo tvojim prijateljima da dolazimo, Vone?"
<BR>&nbsp;&nbsp;&nbsp;&nbsp;&nbsp;"Mrtvacima?" zapiskutao je on, cerekajući se. "Oni neće znati. Oni nisu živi, znate, oni nemaju osećaj vremena."
<BR>&nbsp;&nbsp;&nbsp;&nbsp;&nbsp;"Pa, zašto ih onda toliko voliš?" upitala je Žanina.
<BR>&nbsp;&nbsp;&nbsp;&nbsp;&nbsp;Von uhvati ljubomorni ton u njenom glasu i prekorno je pogleda. "Oni su moji prijatelji", kazao je. "Ne može čovek da ih uvek uzima ozbiljno, a često i lažu. Ali nikada me ne mogu naterati da ih se plašim."
<BR>&nbsp;&nbsp;&nbsp;&nbsp;&nbsp;Lervi je prestala da diše. "O, Vone", kazala je, dodirujući ga. "Znam da nismo prema tebi bili onoliko ljubazni koliko smo mogli. Mi smo svi pod velikim pritiskom. Mi smo stvarno bolji nego što tebi sigurno izgledamo."
<BR>&nbsp;&nbsp;&nbsp;&nbsp;&nbsp;Starom Pejteru je bilo dosta. "Krenite već jednom", zarežao je. "Dokažite mu to o čemu pričaš, nemojte tu da stojite i pričate u beskonačnost. A onda se vratite pa dokažite i meni!"
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
