<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Ni u najgorim prilikama... čak ni kad se osećao starijim od najstarijeg starca i istinski mrtav kao Pejter... nije Pol izgledao onako kao ono kukavno stvorenje koje je na njega izmahivalo pištoljem proturenim kroz ulazni otvor svog svemirskog broda. Ispod zamršene brade, stare gotovo mesec dana, videlo se lice nalik na mumiju. Zaudarao je.
<BR>&nbsp;&nbsp;&nbsp;&nbsp;&nbsp;"Bilo bi bolje da se okupaš!" brecnu se Pol na njega. "I sklanjaj taj glupavi pištolj."
<BR>&nbsp;&nbsp;&nbsp;&nbsp;&nbsp;Mumija se skljoka uz hermetički poklopac broda. "Vi ste Pol Hol", reče, gledajući ga iskosa. "Za ime božje, imate li nešto za jelo?"
<BR>&nbsp;&nbsp;&nbsp;&nbsp;&nbsp;Pol je razrogačenih očiju gledao unutra. "Zar tu unutra nema još puno hrane?" On se uvuče u brod i otkri, razume se, naslagane pakete UVKA-hrane tačno onako kako su ih oni ostavili. Mumija je uzimala vodu, rasporivši pri tom najmanje tri džaka; pod broda je bio sav ispljuskan i zaprljan. Pol mu pruži jedan paket s hranom. "Samo govorite tiho", naredi on. "A ko ste vi?"
<BR>&nbsp;&nbsp;&nbsp;&nbsp;&nbsp;"Ja sam Robin Brodhed. Šta se s ovim radi?"
<BR>&nbsp;&nbsp;&nbsp;&nbsp;&nbsp;"Grize se", odbrusi Pol razgnevljeno, manje zbog samog ovog čoveka, odnosno zbog njegovog vonja, više zato što se sam još tresao. Užasno se bojao da će to biti neki starac kad ga je tako neočekivano sreo. Ali... Robin Brodhed! Šta on ovde radi?
<BR>&nbsp;&nbsp;&nbsp;&nbsp;&nbsp;Međutim, nije mogao baš sada da mu postavi to pitanje. Brodhed je gotovo doslovce umirao od gladi. Prevrtao je u rukama pljosnat u obliku jastuka komad hrane, mršteći se i tresući se, a onda odgize jedan ugao. Čim je ustanovio da može da ga žvaće, on navali halapljivo, dok su mu mrvice ispadale iz usta. Ukočenog pogleda buljio je naviše u Pola dok je u usta trpao više nego što su zubi stizali da izgrizu. "Polako", reče mu Pol, uznemiren. Ali, bilo je suviše kasno. Nepoznata hrana, posle toliko dugog gladovanja, učinila je ono što se moglo i očekivati. Brodhed se zagrcnu, zapuši usta i sve povrati. "Proklet bio!" zareža Pol. "Osetiće miris čak tamo u vretenastoj špilji!"
<BR>&nbsp;&nbsp;&nbsp;&nbsp;&nbsp;Brodhed se zavali unazad, jedva dišući. "Izvinite", promrmljao je. "Ja sam mislio da ću umreti. Gotovo se to i dogodilo. Možete li mi dati malo vode?"
<BR>&nbsp;&nbsp;&nbsp;&nbsp;&nbsp;Pol mu dade da proguta dva-tri gutljaja, a zatim mu dopusti da odgrize ćošak jednog od onih mrkožutih paketa, koji su imali najblaži ukus. "Polako!" naredio je. "Posle ću vam dati još." Međutim, počeo je da shvata koliko je lepo što pored sebe ima još jedno ljudsko biće posle... koliko ono vremena?... najmanje dva meseca pritajivanja i skrivanja i krojenja planova. "Ja ne znam šta vi ovde radite", rekao je napokon, "ali se radujem što vas vidim."
<BR>&nbsp;&nbsp;&nbsp;&nbsp;&nbsp;Brodhed je olizao poslednje mrvice sa usana i uspeo nekako da razvuče usta u osmeh. "Pa, to je bar prosto", kazao je, očiju pohlepno uprtih u preostali deo hrane u Polovoj ruci. "Došao sam da vas spasem."
<BR>&nbsp;&nbsp;&nbsp;&nbsp;&nbsp;Brodhed je bio dehidrirao i u gotovo obamrlom stanju, ali više nije istinski umirao od gladi. Polako je gutao komadiće koje mu je Pol davao i tražio još; a kad je i to pojeo, bio je čak u stanju da pomogne Polu da pospreme onaj vašar koji je napravio. Pol mu je našao čistu odeću u oskudnoj Vonovoj garderobi koja se nalazila na brodu... sve mu je bilo jako dugačko i jako tesno, ali kilt se ne mora baš obaviti oko celog struka... a onda ga je odveo do najvećeg korita za vodu da se opere. Ne zbog kicošenja. Iz straha. Starci nisu imali ništa bolji sluh od ljudskih bića, a videli su čak i slabije. Ali nosevi su im bili zapanjujuće oštri. Pošto je proveo dve nedelje uspevajući sa najvećom mukom da ga ne uhvate, lutajući u paničnom strahu po Hiči-nebu otkako su Lervi i Von bili uhvaćeni, Pol je naučio da treba da se kupa tri puta dnevno.
<BR>&nbsp;&nbsp;&nbsp;&nbsp;&nbsp;I još mnogo štošta.
<BR>&nbsp;&nbsp;&nbsp;&nbsp;&nbsp;Zauzeo je busiju na tromeđi hodnika, stražareći dok je Brodhed sa sebe spirao najgori sloj prljavštine nataložen u toku trideset dana provedenih u kosmičkom Hiči brodu. Njih da spasava! Prvo i prvo, to nije istina... Brodhedove namere su bile mnogo prepredenije i složenije od toga. Na drugom mestu, Brodhedovi planovi se nisu poklapali s onima koji su u Polovoj glavi sazrevali već dva meseca. Imao je predstavu o tome kako da izmami informacije od mrtvaca i krajnje neodređene predstave o tome šta da radi sa tim informacijama kad ih bude dobio. I on očekuje od Pola da mu pomogne da nose one dve-tri hiljade kila mašinerije po Hiči-nebu, bez obzira na opasnost, bez obzira što Pol možda ima neke sopstvene planove. I sad spasioci od spasenog traže da preuzmu komandu. A Pol za to treba da im bude zahvalan!
<BR>&nbsp;&nbsp;&nbsp;&nbsp;&nbsp;E pa, priznade on samom sebi, okrećući se polako kako bi držao na oku sve hodnike... mada su starci sada manje revnosno patrolirali nego na početku... on bi stvarno bio zahvalan da se Brodhed pojavio u početku, u onim danima ispunjenim panikom kad je trčao i skrivao se i nije se usuđivao ni da stane ni da nekud krene; ili dve nedelje kasnije, kad je počeo da smišlja jedan plan, i kada se osmelio da ode u sobu sa mrtvacima i uspostavi vezu sa Fabrikom hrane... i kada je saznao da je Pejter Herter mrtav. Brodski kompjuter nije mu bio od koristi, budući da je suviše glup i suviše preopterećen da bi čak slao poruke na Zemlju preko relejne stanice. Mrtvaci su bili ludački. Izluđujući. Bio je sam samcit. Ali polako, srčanost mu se vraćala i on je počeo da pravi planove. Čak i da dela. Kad je ustanovio da sme sasvim da se približi starcima, pod uslovom da je dovoljno opran te da za sobom ne ostavlja nikakav miris, počeo je da sprovodi svoj plan. Špijunirao je. Smišljao. Proučavao. Registrovao... to je bilo najteže od svega. Veoma je teško pratiti ponašanje svoga neprijatelja, otkriti kojim se stazama kreće i u kojim prilikama se najverovatnije neće nalaziti na nekom mestu, kad nemate čime to da zapišete. A nemate ni sat. A ne znate kad se smenjuju dan i noć, što je nezamislivo među ovim zidovima od Hiči-metala koji neprekidno svetlucaju plavičastom bojom. Najzad mu je palo na pamet da se ravna prema navikama samih staraca i po tome određuje vreme. Kad bi ugledao kako se jedna grupa staraca uputila prema vretenastoj odaji u kojoj je najstariji starac ležao nepokretan, značilo je da se spremaju na spavanje. Kad bi video kako jedna grupa odatle odlazi, počinjao je nov dan. Oni su svi spavali u isto vreme, to jest gotovo svi, sledeći neki imperativ koji njemu nije uopšte bio jasan; i tako bi se on u nekim trenucima osmelio i odlazio sve bliže onom mestu na kome su Von, Žanina i Lervi bili zatvoreni. Čak ih je i ugledao jednom ili dva puta, usudivši se da se sakrije iza jednog grma sa bobičastim voćem sve dok starci nisu počeli da se meškolje i zure između grana, a onda je odjurio kao bez duše. Sad zna. Sve je on već isplanirao. Staraca je ukupno bilo negde oko stotinu, i oni su se obično kretali u grupama od po dvoje ili troje.
<BR>&nbsp;&nbsp;&nbsp;&nbsp;&nbsp;Preostalo je pitanje kako da s njima izađe na kraj, čak i kad ih je samo dvoje ili troje.
<BR>&nbsp;&nbsp;&nbsp;&nbsp;&nbsp;Pol Hol, mršaviji i srditiji nego što je ikada bio u svom životu, smatrao je da zna kako da to izvede. U prvim danima paničnog bežanja i sakrivanja, pošto su ostali bili zarobljeni, on je lutao sve dublje i dublje zelenim i crvenim hodnicima Hiči- neba. U nekima od njih čak je i svetlost bila oskudna i slaba. U nekima od njih vazduh je mirisao nezdravo kiselo, i kad bi tamo prespavao budio se sa teškom glavom u kojoj je tuklo. U svima njima nalazili su se razni predmeti, mašine, neke naprave... stvari; neke od njih su još tiho kuckale ili zujale. Neke su treperile neprekidno se prelivajući u duginim bojama.
<BR>&nbsp;&nbsp;&nbsp;&nbsp;&nbsp;Nije mogao da ostane na nekom od tih mesta, jer tamo nije bilo ni vode ni hrane, a nije uspeo da nađe ono što se jako trudio da nađe. Pravog oružja nije bilo. Možda Hičijima ono nije bilo potrebno. Ali na jednoj mašini vrata su s jedne strane bila od metalnih šipki koje, kad ih je istrgao, nisu izazvale eksploziju niti je njega udarila struja, kao što je on napola bio uveren da će se dogoditi. Tako je stekao koplje. Nekoliko puta je naišao na nešto što je ličilo na manje, komplikovanije verzije mašina za prosecanje tunela koji su pripadali Hičijima.
<BR>&nbsp;&nbsp;&nbsp;&nbsp;&nbsp;A neke od njih su bile u ispravnom stanju. Kad su Hičiji gradili, gradili su za večnost.
<BR>&nbsp;&nbsp;&nbsp;&nbsp;&nbsp;Polu je trebalo tri dana eksperimentisanja ispunjenih strahovanjem, žeđi i odgonetanjem, da bi bar jednu od njih stavio u pogon, prekidajući rad da bi otpuzao natrag u zlatne hodnike ili do broda i uzeo hrane i vode, uvek ubeđen da će tutnjava mašine dovesti starce na njegov trag pre nego što završi posao. Ali nije. Naučio je da treba da pritisne bradavičasto ispupčenje koje je visilo sa dvokrake komandne poluge da bi svetiljke zasvetlele, da pogura masivne kvrgave točkove napred ili nazad da bi se mašina pomerila napred ili nazad, da pritisne ovalnu papučicu usled čega bi se ispred mašine rasula plavičasto- ljubičasta svetlost, koja je omekšavala čak i Hiči-metal. To je stvaralo buku. Pol se jako plašio da ne uništi nešto što bi moglo da dovede do havarije samog Hiči-neba, ili da navuče za njim poteru.
<BR>&nbsp;&nbsp;&nbsp;&nbsp;&nbsp;On je znao kuda su starci odlazili, i u koje vreme.
<BR>&nbsp;&nbsp;&nbsp;&nbsp;&nbsp;Imao je koplje kojim bi mogao da ubije jednog starca, možda da savlada i njih dvoje ili troje ukoliko iznenada na njih naiđe.
<BR>&nbsp;&nbsp;&nbsp;&nbsp;&nbsp;Poštovao je mašinu kojom bi mogao da uništi mnoštvo staraca, kad bi samo mogao da ih natera da se pred njim postroje.
<BR>&nbsp;&nbsp;&nbsp;&nbsp;&nbsp;Sve mu je to pomoglo da stvori strategiju koja bi možda mogla i da uspe. Bila je riskantna... o, Bože, bila je riskantna! Zavisila je od pola tuceta različitih stvari do kojih bi došlo u trenutku borbe. Mada je izgledalo da ga starci traže nenaoružani, ko može da kaže da se neće setiti da treba da krenu naoružani? A kakvo oružje bi mogli da imaju? Znači, trebalo bi da ubije vešto i pažljivo nekolicinu, i to jednog po jednog, da ne bi privukao pažnju čitavog plemena sve dok za to ne bude spreman... a onda sve da ih privuče, odnosno najveći deo, kako bi one preostale mogao da likvidira uz pomoć svoga koplja. (Da li je ovo zaista dobra kockarska opklada?) U prvom redu, to znači da najstariji starac, velika mašina koju je Pol samo na trenutak video jedanput ili dvaput sa velike daljine i o čijim moćima nije znao ništa, neće da se umeša u sve to, ali koliko je tako nešto verovatno?
<BR>&nbsp;&nbsp;&nbsp;&nbsp;&nbsp;Pouzdane odgovore nije imao. Imao je nadu. Najstariji starac je suviše glomazan da bi se lako mogao provlačiti kroz bilo koje druge hodnike osim kroz one sa zlatnim povesmima. Izgledalo je da se on uopšte retko pokreće. Možda bi i mogao da se vešto izvuče, pre nego što pred proždiručom sumaglicom što će suknuti iz mašine za prosecanje tunela... koja ovde, u stvari, ne bi ni mogla biti mašina za prosecanje tunela, samo se činilo da radi otprilike na isti način. Doduše, na svakom koraku suočavao se s preprekama.
<BR>&nbsp;&nbsp;&nbsp;&nbsp;&nbsp;Ali je na svakom koraku postojala bar mala šansa za uspeh. I naposletku se dogodilo da ga nije rizik zaustavio u njegovim namerama.
<BR>&nbsp;&nbsp;&nbsp;&nbsp;&nbsp;Onaj Pol Hol koji se kradom šunjao unaokolo i kovao planove po Hiči-nebu, napola izludeo od besa i straha i brige zbog svoje žene i ostalih, nije bio potpuno lud. To je bio onaj isti Pol Hol zbog čije blagosti i strpljenja se Dorema Herter i udala za njega, koji je uz nju prihvatio njenu drsku malu sestru, koja se ponekad ponašala kao pravo derle, i njenog džangrizavog oca. On je zaista želeo da ih spase i vrati im slobodu. Čak i po cenu opasnosti. On sam je uvek mogao da se izvuče iz ove opasne situacije, dovoljno je da se uvuče u Vonov raketoplan, ali bezbedan, vrati na Fabriku hrane i posle toga... lagano, sam i žalostan, na kraju stigne na Zemlju i uvali se u bogatstvo.
<BR>&nbsp;&nbsp;&nbsp;&nbsp;&nbsp;Ali, osim opasnosti, koju bi još cenu morao da plati?
<BR>&nbsp;&nbsp;&nbsp;&nbsp;&nbsp;Cena je možda bila zatiranje jedne čitave populacije živih i inteligentnih stvorenja. Oni jesu odveli njegovu ženu, ali joj nisu stvarno naneli zlo. I, ma koliko pokušavao, Pol nije mogao sebe da ubedi da ima pravo da ih potamani.
<BR>&nbsp;&nbsp;&nbsp;&nbsp;&nbsp;A evo sad ovde ovog "spasioca", ovog više mrtvog nego živog prokletnika, po imenu Robin Brodhed, koji je ovlašno slušao kako Pol priča o svom planu i oholo se smeškao, a zatim rekao, prilično učtivo: "Vi ste još uvek moj službenik, Hol. Uradićemo onako kako ja kažem."
<BR>&nbsp;&nbsp;&nbsp;&nbsp;&nbsp;"Znam to, do đavola."
<BR>&nbsp;&nbsp;&nbsp;&nbsp;&nbsp;Brodhed je ostao i dalje sasvim učtiv, čak je bio i razložan ... čudo jedno kako je dobro izgledao posle jedne kupke i nešto malo hrane. "Najvažnija stvar je", kazao je, "da utvrdimo gde su glavne prepreke. Pomozite mi da odvučemo ovu spravu za obradu informacija do mesta na kome se nalaze mrtvaci, i onda je to gotovo. To je prvo po redu."
<BR>&nbsp;&nbsp;&nbsp;&nbsp;&nbsp;"Prvo po redu je da spasemo moju ženu!"
<BR>&nbsp;&nbsp;&nbsp;&nbsp;&nbsp;"Ali zašto, Hol? Njoj je sasvim dobro tamo gde je... i vi ste to sami kazali. Naravno neće tamo zauvek ostati. Jedan dan, možda. Doznaćemo koliko možemo od mrtvaca. Sve ćemo to da snimimo na trake, iscedićemo sve iz njih ako možemo. Onda uzimamo trake i smeštamo ih u moj brod, i onda..."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Ne, i govorite tiše, dovraga!" Obojica se podbočiše, kao deca u školskom dvorištu kad se spremaju da se pobiju, obojica besni i crveni u licu, gledajući netremice jedan drugog u oči. "O, do đavola, Pole! Da li mislite na isto što i ja?"
<BR>&nbsp;&nbsp;&nbsp;&nbsp;&nbsp;Pol Hol spusti ruke. Trenutak kasnije rekao je; "U stvari, mislim kako bismo nas dvojica bolje uradili da smislimo šta je najbolje učiniti, umesto što se prepiremo ko će da odlučuje."
<BR>&nbsp;&nbsp;&nbsp;&nbsp;&nbsp;Brodhed razvuče usta u osmeh. "I ja sam na to mislio, u redu. Znate koji je moj problem? Ja sam toliko iznenađen što sam još živ da ne umem da se prilagodim toj činjenici." Bilo im je potrebno šest sati da odvuku i postave PMAL-2 procesor gde su želeli, ali šest sati propisnog rada. Obojica su bili na samoj granici iscrpenosti i bilo je razumno da odspavaju, ali oni su, obojica, goreli od nestrpljenja. Kad su glavni generator priključili na banku podataka Albertov glas, ranije snimljen, davao im je uputstva, korak po korak kako da urade ostalo... sam procesor postavili su popreko u hodnik, vokoder-terminale smestili u sobu kod mrtvaca, pored radio-stanice. Robin pogleda u Pola, Pol sleže ramenima gledajući u Robina, Robin uključi program. Tačno iza vrata, začuo se sa terminala jednoličan, ulagujući glas: "enrijeta? enrijeta, dušo, možeš li da se odazoveš?"
<BR>&nbsp;&nbsp;&nbsp;&nbsp;&nbsp;Pauza. Nema odgovora. Program koji je Albert napisao uz pomoć Sigfrida fon Šrinka, napravi ponovo pokušaj: "Henrijeta, ovde Tom. Molim te da se odazoveš." Bilo bi brže da otkucaju na tastaturi Henrijetinu šifru da bi privukli njenu pažnju, ali to bi se teže uklopilo u ideju da je njen davno izgubljeni muž stupio s njom u kontakt pozivajući je preko radio-veze sa neke udaljene orbitalne stanice.
<BR>&nbsp;&nbsp;&nbsp;&nbsp;&nbsp;Onaj glas pokuša još jedanput, pa još jedanput. Pol smrknuto prošaputa: "Ne pali."
<BR>&nbsp;&nbsp;&nbsp;&nbsp;&nbsp;"Dajte mu još koju šansu", reče Robin, ali ne više sa pouzdanjem. Stajali su tako nervozno, dok se glas mrtvog kompjutera i dalje trudio. A onda napokon, začu se suzdržani šapat. "Tom? Tomazino, jesi li to ti?"
<BR>&nbsp;&nbsp;&nbsp;&nbsp;&nbsp;Pol Hol je bio normalno ljudsko biće, možda malo isceđeno i izobličeno usled četiri godine provedene u zatvorenom prostoru i nekoliko stotina dana provedenih u strahu tokom putovanja. Pa ipak, dovoljno normalan da bi u ovakvoj prilici osetio da je zagolican; međutim, ono što je čuo bilo je više nego što je želeo da čuje. Gledao je, zbunjeno se smeškajući, u Robina Brodheda, koji mu je uzvratio nelagodnim pogledom i sleganjem ramenima. Ponižavajuće je slušati tuđe povređene izlive nežnosti i pakosne ljubomorne izjave. To se može ublažiti samo tako ako se smejete; detektiv angažovan zbog razvoda braka daće društvu u kancelariji jednog dokonog dana da preslušava prokrijumčarenu traku koja je snimljena ispod kreveta uz pomoć prisluškivača, i to zato da bi se razgalili. Ali ovo nije bilo smešno! Henrijeta, svejedno koja Henrijeta, čak i "duh" iz mašine po imenu Henrijeta, nije smešna u trenutku žudnje, kad je ovako varaju i izmamljuju njene tajne. Program koji je pokušavao da je pridobije bio je vešto napisan. On se pravdao i preklinjao, čak je i jecao, jecajima čije je šuštanje poticalo od šuštanja trake, na što se Henrijetin jednoličan glas sa trake zagušio jecajima iznemoglim od tuge i beznadne radosti. A zatim je, kao da je bio tako programiran, krenuo u napad. Da li bi ti... Draga Henrijeta... da li bi ti mogla... Da li bi ti umela da mi kažeš kako se upravlja Hiči- brodom?
<BR>&nbsp;&nbsp;&nbsp;&nbsp;&nbsp;Pauza. Oklevanje. Onda glas mrtve žene reče: "Pa... umela bih, Tomazino." Opet pauza, koja je trajala sve dok programirani varalica nije uskočio govoreći:
<BR>&nbsp;&nbsp;&nbsp;&nbsp;&nbsp;"Pošto bi ti to mogla, dušo, mislim da bih onda mogao da dođem kod tebe. Ja sam u nekakvom brodu. On ima pilotsku kabinu. Kad bih znao kako da rukujem uređajima..."
<BR>&nbsp;&nbsp;&nbsp;&nbsp;&nbsp;Polu se činilo neverovatnim da čak i jedna loše uskladištena mašinska inteligencija može da podlegne ovakvim ulagivanjima. Ali Henrijeta je i te kako podlegla. Bilo mu je odvratno što učestvuje u ovoj prevari, ali je i te kako učestvovao, a kad je Henrijeta jednom počela, više nije mogla da se zaustavi. Hoćeš tajnu upravljanja Hiči-brodovima? Naravno, dragi Tomazino! Mrtva žena je upozorila svog lažnog ljubavnika da bude spreman za prijem, a onda je mašina počela da sipa kao iz rukava, pišteći i pucketajući, pričajući nešto u čemu Pol nije mogao da razazna nijednu reč čak nijedan glas; ali Robin Brodhed, koji je slušao glas kompjutera preko slušalica na ušima, razvukao je usne u širok osmeh i zaklimao glavom podižući uvis palac i kažiprst i opisujući njima krug kao znak da su uspeli. Pol mu je dao znak da govori tiše i povukao ga kroz hodnik. "Ako ste doznali", šapnu mu on, "onda hajdemo odavde!"
<BR>&nbsp;&nbsp;&nbsp;&nbsp;&nbsp;"O, i te kako sam doznao!" likovao je Robin. "Sve je ispričala! Bila je u direktnoj vezi sa nekom mašinom, koja svim ovim upravlja, i pretraživala njenu memoriju a ova njenu, tako da je ispričala celu priču."
<BR>&nbsp;&nbsp;&nbsp;&nbsp;&nbsp;"Sjajno. Hajde sad da nađemo Lervi!"
<BR>&nbsp;&nbsp;&nbsp;&nbsp;&nbsp;Brodhed pogleda u njega, i reče ne ljutito nego molećivo. "Samo još nekoliko minuta. Ko zna šta još može da kaže!"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Da!"... i oni se pogledaše oči u oči, a onda zavrteše glavama. "Kompromisno rešenje", reče Robin Brodhed. "Petnaest minuta, može? I onda idemo da spasavamo vašu ženu."
<BR>&nbsp;&nbsp;&nbsp;&nbsp;&nbsp;Odšunjaše se natrag kroz hodnik sa osmehom na licu, zadovoljni ali puni griže savesti; međutim, zadovoljstva ubrzo nestade. Glasovi više nisu imali neugodno prisan ton. Gore od toga. Sada su se gotovo svađali. Bilo je nekog brecanja i režanja u jednoličnom metalnom glasu koji je rekao: "Baš si ti svinja, Tome."
<BR>&nbsp;&nbsp;&nbsp;&nbsp;&nbsp;Program je preterano razumno izjavljivao? "Ali Henrijeta, dušo, ja samo pokušavam da saznam..."
<BR>&nbsp;&nbsp;&nbsp;&nbsp;&nbsp;"Ono što pokušavaš da saznaš", zaškripao je njen glas, "zavisi od toga koliko si uopšte u stanju da naučiš. Ja pokušavam da ti kažem nešto važnije! Pokušala sam i ranije. Pokušavala sam sve vreme dok smo ovamo putovali, ali, ne, ti nećeš da slušaš, jedino što si želeo to je da se u lenderu otisneš sa onom kučkom..."
<BR>&nbsp;&nbsp;&nbsp;&nbsp;&nbsp;Program je znao kada treba da bude pomirljiv. "Izvini, Henrijeta, dušo. Ako ti želiš da ja naučim nešto iz astrofizike, ja ću to uraditi."
<BR>&nbsp;&nbsp;&nbsp;&nbsp;&nbsp;"Nego šta ćeš!" Pauza. "Strašno je važno, Tome!" Pauza. Zatim: "Počinjemo od velikog praska. Slušaš li, Tome?"
<BR>&nbsp;&nbsp;&nbsp;&nbsp;&nbsp;"Naravno da slušam, dušo", reče program svojim najponiznijim i najprijatnijim glasom.
<BR>&nbsp;&nbsp;&nbsp;&nbsp;&nbsp;"U redu! To je samo početak nastajanja kosmosa, i mi ga prilično dobro poznajemo... izuzev jedne male neodređene prelazne tačke koja je malo maglovita. Nazovimo je Tačka iks."
<BR>&nbsp;&nbsp;&nbsp;&nbsp;&nbsp;"Hoćeš li mi reći šta je 'Tačka iks', dušo?"
<BR>&nbsp;&nbsp;&nbsp;&nbsp;&nbsp;"Zaveži, Tome! Slušaj! Pre Tačke iks, čitav kosmos bio je, ukratko, sabijen u jednu sićušnu grudvu, prečnika od samo nekoliko kilometara, super gustu, super vrelu, tako stisnutu da nije imala neku strukturu. Onda je počela da se širi... do Tačke iks, i taj deo je prilično jasan. Je l' ti dovde jasno, Tome?"
<BR>&nbsp;&nbsp;&nbsp;&nbsp;&nbsp;"Da, dušo. To su, u stvari, osnovi kosmologije, zar ne?"
<BR>&nbsp;&nbsp;&nbsp;&nbsp;&nbsp;Pauza. "Samo slušaj pažljivo", reče najzad Henrijetin glas. "Zatim, posle Tačke iks, ona je nastavila da se širi. Dok se širila, mali komadići 'materije' počeli su iz nje da se kondenzuju. Prvo nuklearne čestice, hardoni i mezoni, elektroni i protoni, neutroni i kvarkovi. Zatim 'prava' materija. Pravi vodonikovi atomi, zatim čak i atomi helijuma. Rasprsnuti gas je počeo sve sporije da se širi. Usled uskomešanosti, on se pokidao u ogromne oblake. Sila teže zgrudvala je oblake u bezoblične mase. Kako su se oni smanjivali toplota izazvana skupljanjem, pokrenula je nuklearnu reakciju. Oni su zaplamteli. Tako su rođene prve zvezde. Ostalo", zaključi ona, "je ono što se sada pred našim očima događa."
<BR>&nbsp;&nbsp;&nbsp;&nbsp;&nbsp;Program prihvati svoj "šlagvort". "To mi je jasno, Henrijeta. O koliko dugom periodu je reč?"
<BR>&nbsp;&nbsp;&nbsp;&nbsp;&nbsp;"A, to je dobro pitanje", kazala je, glasom koji nije bio nimalo ljubazan. "Od početka velikog praska do Tačke iks, tri sekunde. Od Tačke iks do sadašnjeg trenutka, otprilike osamnaest milijardi godina. I sad smo tu gde smo."
<BR>&nbsp;&nbsp;&nbsp;&nbsp;&nbsp;Program nije bio napisan tako da može da se nosi sa sarkastičnim primedbama, pa ipak je bilo nešto sarkazma u jednoličnom metalnom glasu. Trudio se koliko je mogao. "Hvala ti, dušo", kazao je, "a hoćeš li sad da mi kažeš šta je to posebno kod Tačke iks?"
<BR>&nbsp;&nbsp;&nbsp;&nbsp;&nbsp;"Govorila bih ti ja o tome čitav minut, mili moj Tomazino", rekla je ona veselo, "samo što ti nisi moj mili Tomazino. Ta blentava glava nije bila u stanju da razume i jednu reč od onoga o čemu sam govorila, a ja ne volim kad me neko laže."
<BR>&nbsp;&nbsp;&nbsp;&nbsp;&nbsp;Bez obzira što je program i dalje pokušavao da je nagovori, pa čak i onda kad je Robin odbacio svako pretvaranje i obratio joj se direktno, Henrijeta više nije htela da kaže ni reč. "Neka ide do đavola!" reče najzad Brodhed. "Dosta ćemo mi još imati briga u toku sledećih nekoliko sati. Ne moramo sad zbog toga da se vraćamo osamnaest milijardi godina unazad."
<BR>&nbsp;&nbsp;&nbsp;&nbsp;&nbsp;On pritisnu jedno dugme sa strane na procesoru i uhvati u ruku ono što je odande ispalo: debelu, namotanu, traku koja je zabeležila sve ono što je Henrijeta govorila. Izmahnu njome visoko iznad glave. "Ovo je ono za šta sam došao", rekao je, sa širokim osmehom na licu. "A sada, Pole, hajde da se pobrinemo za vaš mali problem... pa onda da idemo kući da trošimo naše milione!"
<BR>&nbsp;&nbsp;&nbsp;&nbsp;&nbsp;U dubokom, nemirnom dremežu najstarijeg starca nije bilo snova, ali je bilo razgnevljenosti.
<BR>&nbsp;&nbsp;&nbsp;&nbsp;&nbsp;Razlozi za razgnevljenost pristizali su sve brže i brže, i bivali sve nametljiviji. Od vremena kad su stigli prvi svemirski istraživači sa Kapije i onako ga prestravili do trenutka kad je (kako je verovao) i poslednjeg od njih "otpisao", prošao je samo jedan tren... samo nekoliko godina, u stvari. A do trenutka kad su oni tuđinci i onaj dečak bili uhvaćeni, jedva jedan otkucaj srca; a do trenutka kad su ga ponovo probudili da mu saopšte da je ona žena pobegla nije uopšte prošlo nimalo vremena! Jedva koliko njemu treba da isključi senzore i efektore i da se skrasi na mestu; a sad opet nema mira. Deca su se uspaničeno svađala. Ali nije njega uznemirila samo njihova galama. Galama nije mogla da probudi najstarijeg starca; samo ako ga fizički napadnu, ili mu se neko direktno obrati. Ono što ga je u ovoj urnebesnoj graji najviše ljutilo bilo je to što nije bila baš direktno njemu upućena, ali opet i nije da nije bila. Bilo je to raspravljanje, uzajamno dokazivanje; nekoliko uplašenih glasova zahtevalo je da im se nešto smesta kaže, dok je nekoliko drugih, još uplašenijih, iznosilo razloge protiv toga.
<BR>&nbsp;&nbsp;&nbsp;&nbsp;&nbsp;Nisu smeli tako da rade. Pola miliona godina najstariji starac je učio svoju decu lepom ponašanju. Ako im je potreban, treba njemu da se obrate. Nije bilo dopušteno da ga bude zbog beznačajnih stvari, naročito ne tek onako. Pogotovu sada. Pogotovu kada je svaki napor oko buđenja sve više habao njegovu drevnu konstrukciju tako da se nazirao trenutak kad više neće uopšte biti u stanju da se probudi.
<BR>&nbsp;&nbsp;&nbsp;&nbsp;&nbsp;Urnebesna graja nije prestajala.
<BR>&nbsp;&nbsp;&nbsp;&nbsp;&nbsp;Najstariji starac je aktivirao svoje spoljne senzore i upiljio se u svoju decu. Zašto ih je tu tako malo? Zašto gotovo polovina od njih leži opružena na podu, i očigledno spava?
<BR>&nbsp;&nbsp;&nbsp;&nbsp;&nbsp;S mukom je aktivirao svoj komunikacioni sistem i ustao: "Šta se to dešava?"
<BR>&nbsp;&nbsp;&nbsp;&nbsp;&nbsp;Kada su mu oni, prestrašeni, nekako odgovorili i kad je najstariji starac shvatio šta govore, po njegovom oklopu počeše da jure raznobojni talasi, koji se zatim zamagliše. Žena nije ponovo uhvaćena. Mlada žena i dečak su takođe nestali. Još dvadesetoro dece nađeno je u beznadežno čvrstom snu, a desetine druge dece, koja su otišla da pretražuju artefakt, nikako se ne vraćaju.
<BR>&nbsp;&nbsp;&nbsp;&nbsp;&nbsp;Nešto je užasno zakazalo.
<BR>&nbsp;&nbsp;&nbsp;&nbsp;&nbsp;Čak i na samom kraju svoga korisnog života najstariji starac je bio izvanredna mašina. Bilo je u njemu retko korišćenih rezervnih uređaja, moćne energije koja nije bila pokretana stotinama hiljada godina. On se podiže na svojim valjcima kako bi nadvisio decu koja su se tresla od straha i zaroni u svoje najdublje i najmanje korišćene memorijske uređaje tražeći od njih da ga usmere i pouče. Na prednjoj strani oklopa, između dva spoljašnja optička receptora, dva uglačana plavičasta dugmeta počeše lagano da zuje, dok je na gornjoj strani oklopa plitka parabolična antena zasvetlela bledoljubičastom svetlošću. Već hiljadama godina najstariji starac nije upotrebio nijedan od svojih jačih kaznenih efektora, ali prikupivši informacije od svojih brojnih memorijskih uređaja, počeo je čvrsto da veruje da je došlo vreme da ih ponovo upotrebi. Potražio je čak ulaz u uskladištene mozgove ljudskih bića, i dobio vezu sa Henrijetom; on je znao šta je ona ispričala, kao i šta su je pitali novi uljezi. On je shvatao (dok Henrijeta nije) značenje oružja kojim je Robin Brodhed mahao; u najstarijim memorijama, onim koje su poticale iz vremena pre nego što je i on sam bio živo biće od krvi i mesa, postojalo je koplje kojim su uspavljivani njegovi preci, a ovo je očito bilo vrlo slično njemu.
<BR>&nbsp;&nbsp;&nbsp;&nbsp;&nbsp;Naišla je nevolja veća od bilo koje za koju je dotle znao, i takve vrste da s njom nije mogao lako da iziđe na kraj. Kad bi mogao do njih da stigne... ali ne može. Njegova velika masa ne može da se provlači kroz hodnike ovog artefakta, osim kroz one sa zlatnim povesmima; oružje spremno da uništava nema pred sobom određenu metu. A deca? Da, može biti. Možda bi oni mogli da ulove i savladaju druge mete; izvesno je vredno truda da im naredi da to učine, onoj nekolicini preživelih, i to je i uradio. Međutim, u racionalnom, mehaničkom umu najstarijeg starca bila je očuvana sposobnost da proceni situaciju. Vrlo dobro je shvatio kakvi su izgledi na uspeh. Loši.
<BR>&nbsp;&nbsp;&nbsp;&nbsp;&nbsp;Postavljalo se pitanje da li je njegov veliki plan ugrožen?
<BR>&nbsp;&nbsp;&nbsp;&nbsp;&nbsp;Odgovor je bio... jeste. Ali postojalo je, ipak, nešto što može da uradi. Duša tog plana nalazila se na mestu odakle se upravlja artefaktom. On je bio nervni centar čitave ove konstrukcije; u njemu se on drznuo da pristupi izvođenju poslednje etape svoga plana.
<BR>&nbsp;&nbsp;&nbsp;&nbsp;&nbsp;Pre nego što je skovao odluku do kraja već je počeo da je izvodi. Glomazna metalna masa se pokrenula i okrenula, a zatim otkotrljala preko vretenaste špilje u pravcu širokog tunela koji je vodio u kontrolnu odaju. Kad stigne donde, biće bezbedan. Neka samo dođu ako hoće! Oružje je bilo spremno. Na njega je potrošio mnogo snage koje je ionako imao sve manje, i zato se sporo i nesigurno kretao, ali mu je prostalo još dovoljno snage. Može da se zabarikadira i da pusti da ona bića od krvi i mesa urade što god hoće, i tada...
<BR>&nbsp;&nbsp;&nbsp;&nbsp;&nbsp;Zaustavio se. Prerd njim se nalazila jedna od mašina za ravnanje zidova koja je bila pomerena s mesta, tačno usred hodika, a iza nje...
<BR>&nbsp;&nbsp;&nbsp;&nbsp;&nbsp;Da je bio samo malko manje iscrpen, za delić sekunde brži... Ali nije. Zapljusnula ga je vrelina iz mašine za ravnanje zidova. Oslepeo je. Ogluveo je. Osetio je kako izbočine na njegovom oklopu sagorevaju, ostio je kako se veliki mekani valjci na kojima se kotrljao tope i lepe za pod.
<BR>&nbsp;&nbsp;&nbsp;&nbsp;&nbsp;Najstariji starac nije umeo da oseti bol. Nije umeo da oseti duševnu patnju. Prestao je da funkcioniše.
<BR>&nbsp;&nbsp;&nbsp;&nbsp;&nbsp;Ova bića od krvi i mesa preuzela su kontrolu nad njegovim artefaktom, i zauvek okončala njegove planove.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
