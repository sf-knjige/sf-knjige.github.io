<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Tačno u pet i petnaest ujutru pojavila se blago zelenkasta užarena boja na monitoru pored kreveta S. Ja. Lavorovne-Brodhed. Nije bila dovoljno jaka da poremeti nečiji dubok san, ali ona je i inače bila napola budna. "U redu", doviknula je, "Ja sam već budna, ne moraš da nastavljaš ovaj program. Ali sačekaj jedan trenutak."
<BR>&nbsp;&nbsp;&nbsp;&nbsp;&nbsp;"Da, gospoža", oglasila se njena sekretarica, ali zelena zažarena boja ostala je na ekranu. Ukoliko S. Ja. ne bi pokazivala dalje znake budnog stanja, sekretarica bi tiho zazvonila kroz jedan minut, bez obzira na ono što joj je bilo rečeno da uradi; tako joj je ona naredila da postupi kada je pisala taj program.
<BR>&nbsp;&nbsp;&nbsp;&nbsp;&nbsp;U ovom slučaju to nije bilo potrebno. Esi se probudila potpuno bistre glave. Ovog jutra ide ponovo na operaciju, a Robin neće biti ovde. Pošto je stari Pejter Herter izdao upozorenje pre nego što je atakirao na ljudske duše, bilo je dovoljno vremena da se pripreme. Štete gotovo nije ni bilo. Ne prave štete; ali samo zahvaljujući tome što je usledila histerična užurbanost oko odlaganja i preuređivanja planova, u toku čega je Robinov let sa presedanjem postao beznadežno pobrkan.
<BR>&nbsp;&nbsp;&nbsp;&nbsp;&nbsp;Bilo joj je žao. Šta više, čak je osećala strah. Ali bar je pokušao, tešila je Esi samu sebe. Prijatno je bilo saznanje da je pokušao.
<BR>&nbsp;&nbsp;&nbsp;&nbsp;&nbsp;"Da li smem da jedem?" upitala je.
<BR>&nbsp;&nbsp;&nbsp;&nbsp;&nbsp;"Ne, gospoža Brodhed. Uopšte ništa, čak ni čašu vode", odgovorila je smesta njena sekretarica.
<BR>&nbsp;&nbsp;&nbsp;&nbsp;&nbsp;"Želite li da saslušate poruke?"
<BR>&nbsp;&nbsp;&nbsp;&nbsp;&nbsp;"Pa, možda. Kakve poruke?" Ako su iole zanimljive, saslušaće ih, odlučila je,; uradiće bilo šta što će joj odvratiti misli od operacije, i od ponižavajućih katetera i cevi koje je drže prikovanu za ovaj krevet.
<BR>&nbsp;&nbsp;&nbsp;&nbsp;&nbsp;"Ima od vašeg supruga samo usmena poruka, gospoža, ali ako želite verujem da bih mogla da dobijem i direktnu vezu s njim. Imam adresu, ako je još tamo."
<BR>&nbsp;&nbsp;&nbsp;&nbsp;&nbsp;"Da, probaj." Da bi isprobala svoje snage, Esi je ustala i sela na ivicu kreveta dok je čekala da je spoje s Robinom, odnosno, što je bilo verovatnije, da njenog muža pronađu u holu nekog usputnog aerodroma i pozovu na telefon. Ustala je iz kreveta pazeći da se ono tuce cevi ne zamrsi. Izuzev što je bila slaba, nije se osećala tako loše. Uplašena. Žedna. Čak nesigurna na nogama. Ali bolove nije osećala. Možda bi sve ovo izgledalo ozbiljnije kad bi više bolelo, i možda bi to bilo dobro. Ovi meseci ponižavajućeg mučenja samo su je razdraživali; baš kao Ana Karenjina, i Esi je žudela za patnjom. Kako je danas sve na svetu postalo trivijalizovano! Njen život je visio o koncu, a ona oseća samo sopstvenu telesnu nelagodnost.
<BR>&nbsp;&nbsp;&nbsp;&nbsp;&nbsp;"Gospoža Brodhed?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Na ekranu se pojavila sekretarica i saopštila izvinjavajući se: "Vašeg supruga ne možemo da kontaktiramo u ovom trenutku. On je upravo poleteo na liniji Meksiko Siti-Dalas; sve telekomunikacione veze se trenutno koriste za navigacione svrhe."
<BR>&nbsp;&nbsp;&nbsp;&nbsp;&nbsp;"Meksiko Siti? Dalas?" Jadni čovek! On bi obišao zemljinu kuglu da stigne do nje! Onda mi bar daj da čujem tu snimljenu poruku", naredila je.
<BR>&nbsp;&nbsp;&nbsp;&nbsp;&nbsp;"Da, gospoža." Lice i zelenkasta svetlost iščezoše, a iz elektronskih kola progovori glas njenog muža:
<BR>&nbsp;&nbsp;&nbsp;&nbsp;&nbsp;"Dušo, imam malo teškoća sa avionskim vezama. Imao sam čarter let do Meride, i trebalo je da uhvatim vezu za Majami, ali nisam stigao na vreme. Sad se nadam da ću uhvatiti avion za Dalas pa ću... uostalom na putu sam." Pauza. Po glasu se osećalo da je zle volje, što nije bilo nikakvo čudo, i Esi je mogla gotovo da vidi kako se muči ne bi li našao nešto veselo da joj kaže. Ali on je samo naklapao. Nešto kao velika novost u vezi sa molitvenim lepezama. Nešto o Hičijima koji nisu bili Hičiji, pa onda... pa onda prosto brbljanje. Jadni stvor! Pokušava da bude veseo nje radi. Osluškivala je zvuk njegovog srca, više nego njegovih reči, sve dok nije ponovo zastao, a zatim rekao: "O, do đavola, Esi. Voleo bih da sam tamo. I biću. Što mogu brže. Dotle... Čuvaj se. Ako budeš imala malo slobodnog vremena pre nego, uh, pre nego što Vilma krene, ja sam rekao Albertu da za tebe presnimi sve što je najbitnije. On je dobar stari program..." Duga pauza. "Volim te", rekao je, i to je bilo sve.
<BR>&nbsp;&nbsp;&nbsp;&nbsp;&nbsp;S. Ja. leže ponovo u krevet iz koga se čulo blago zujanje, pitajući se šta da uradi sa ovim sledećim (i možda poslednjim?) satom u svom životu. Osećala je da joj njen muž veoma mnogo nedostaje, naročito ako se ima u vidu činjenica da ga ona u izvesnom smislu smatra dosta luckastim čovekom. "Dobar stari program!" Kako je glupo bilo od njega što antropomorfizuje kompjuterske programe! Njegov program "Albert Ajnštajn", bio je, nije mogla da nađe drugu reč, sladak. I njegova je ideja bila da jedinica za bio-testiranje ima oblik kućnog mezimca. Čak mu je nadenuo i ime! "Bekrija!" To je kao kad bi se nadenulo ime usisivaču ili lovačkoj pušci. Glupost. Osim ako to ne čini neko ko nam je drag... u kom slučaju je tako nešto baš simpatično.
<BR>&nbsp;&nbsp;&nbsp;&nbsp;&nbsp;Ali mašine su mašine. U Institutu u Akademogorsku, na postdiplomskim studijama, S. Ja. Lavorovna je vrlo temeljno naučila da inteligentna mašina nije "ličnost". Njih konstruišemo mi sami, počev od mašina koje brojeve sabiraju do onih koje brojeve proždiru. Nakljukate ih podacima. Projektujete ih tako da u svom skladištu imaju podobne odgovore na različita pitanja i snabdejte ih uputstvima za hijerarhijski redosled podobnosti; i to je sve. Tu i tamo, razume se, iznenadi vas ono što dobijete od programa koji ste sami napisali. I te kako se iznenadite; takva je priroda toga posla. Ali se nigde ne podrazumeva postojanje slobodne volje kod same mašine, niti lični identitet.
<BR>&nbsp;&nbsp;&nbsp;&nbsp;&nbsp;Uprkos tome, bilo je prilično dirljivo gledati ga kako priča viceve sa svojim programima. Dirljiv je to bio čovek. Dirao je na onim mestima gde je bila nezaštićena i najranjivija, jer je u izvesnom smislu bio veoma nalik na jednog drugog muškarca u njenom životu, koji joj je ikada nešto stvarno značio, na njenog oca.
<BR>&nbsp;&nbsp;&nbsp;&nbsp;&nbsp;Kad je Semja Jagrodna bila sasvim mala devojčica, njen otac je zauzimao središnje mesto u njenom svetu... visok, mršav, star čovek, koji je svirao havajsku gitaru i mandolinu i predavao biologiju u gimnaziji. Bio je presrećan što ima pametno i radoznalo dete. Još više bi se radovao da je njena obdarenost naginjala ka naukama vezanim za proučavanje živih bića nego ka fizičkim i tehničkim naukama, ali ju je voleo i takvu kakva je bila. Prenosio joj je znanja o životu onda kad više nije mogao da je podučava u matematici, jer ga je u toj oblasti pretekla. "Moraš dobro da shvatiš šta je to čime ćeš da se baviš", objašnjavao joj je. "Čak i ovde. Čak i sada. Još dok sam ja bio mali, u Staljinovo doba, ženski pokreti su se zalagali za to da devojke predvode mitraljeske čete i da voze traktore. Uvek je priča ista, Semka. Istorijska je činjenica da je matematika za mlade, i da su devojčice u toj oblasti podjednako dobre kao i dečaci sve do petnaeste godine, može biti, ili najviše do dvadesete. A onda, baš kad dečaci počinju da stasaju u Lobačevske i Fermate, devojke stanu. Zašto? Zbog toga što rađaju decu. Zbog toga što se udaju. Zbog ko zna čega. Studiraj! Čitaj! Uči! Shvataj što više! Svakoga dana, po onoliko sati koliko moraš! Ja ću ti pomoći na sve moguće načine." I pomagao joj je; između osme i osamnaeste godine života, Semja Jagrodna Lavorovna vraćala se svaki dan iz škole kući, ostavljala jednu torbu sa knjigama u njihovom stanu, uzimala drugu i trčeći odlazila u staru žutu zgradu u blizini Nevskog Prospekta gde je stanovao njen privatni učitelj. Nikada nije napustila matematiku, za šta je imala da zahvali svome ocu. Nikada, takođe, nije naučila da pleše... niti da proba na hiljade raznih parfema i šminki, ili da ide na sastanke... sve dok nije otišla u Akademogorsk, za šta je takođe imala da zahvali svome ocu. Kada je svet pokušavao da joj silom nametne ulogu žene, on je branio kao tigar. Međutim, kod kuće, razume se, bilo je potrebno kuvati i šiti, i glačati stolice od palisandrovog drveta; a ništa od svega toga nije radio on. Njen otac u fizičkom smislu nije ni najmanje ličio na Robina Brodheda... ali u svakom drugom smislu, bio mu je tako sličan!
<BR>&nbsp;&nbsp;&nbsp;&nbsp;&nbsp;Robin ju je zaprosio u trenutku kad su se poznavali manje od godinu dana. Bila joj je potrebna čitava godina dana da se reši da kaže da. Prvo je o tome razgovarala sa svima koje je poznavala. Sa svojom sobnom koleginicom. Sa dekanom svoga fakulteta. Sa svojim bivšim ljubavnikom, koji se oženio devojkom iz susedstva. Kloni se ovog čoveka, S. Ja., svi su je savetovali. Činilo se da je ovo valjan svet, jer ko je on bio? Indolentni milioner, koji još oplakuje ženu koju je voleo i jednim udarcem sudbine izgubio, opsednut osećanjem krivice, tek prestao sa intenzivnom psihoterapijom koju je godinama primao... kakav savršen opis potpuno beznadežnih izgleda za uspeo brak! Ali... s druge strane... pri svem tom... Pri svem tom, ostavio je na nju utisak. Otišli su u Nju Orleans da provedu pokladni utorak, po cičoj zimi, gotovo sve vreme proveli su sedeći u CafQ du Monde, uopšte nisu ni videli paradu. Ostatak vremena proveli su u hotelu, zaklonjeni od lapavice i gomile sveta, i vodili ljubav, izlazeći iz sobe tek ujutru da pojedu pržene krofne sa naslagama šećera u prahu, i popiju slatku kafu, sa malo cigure, i mleka. Robin se trudio da bude vrlo uglađen. "Hoćemo li danas na kružnu vožnju po reci? Da idemo u umetničku galeriju? Na igranku u noćni klub?" Ali ona je dobro videla da on ne želi ni jednu od ovih stvari, ovaj čovek dva puta stariji od nje koji je želeo da se njome oženi, koji je sedeo obujmivši šakama svoju šolju, za koga već samo to što mora da zgreje ruke predstavlja dovoljno veliki posao za čitav dan. I ona se odlučila.
<BR>&nbsp;&nbsp;&nbsp;&nbsp;&nbsp;Kazala je: "Mislim da bismo se ipak mogli venčati, na kraju krajeva."
<BR>&nbsp;&nbsp;&nbsp;&nbsp;&nbsp;I tako su se venčali. Ne baš toga dana, ali čim su stigli. S. Ja. to nikada nije požalila; nije to bilo nešto zbog čega bi trebalo žaliti. Posle prvih nekoliko nedelja prestala je čak i da brine kako će na kraju ispasti. On nije bio ni ljubomoran, ni škrt čovek. To što je često bio obuzet svojim poslovima, u redu, bila je i ona.
<BR>&nbsp;&nbsp;&nbsp;&nbsp;&nbsp;Postojalo je samo pitanje te žene, Džil-Klare Mojnlin, izgubljene ljubavi.
<BR>&nbsp;&nbsp;&nbsp;&nbsp;&nbsp;Možda je ona bila mrtva. U svakom slučaju, kao da je bila mrtva, jer je tako beznadežno zauvek bila izvan domašaja ljudskih bića. Bilo je dobro poznato da je to tako, na osnovu fundamentalnih zakona fizike... ali, bilo je trenutaka, Esi je bila uverena, kad njen muž nije verovao da je to tako.
<BR>&nbsp;&nbsp;&nbsp;&nbsp;&nbsp;I tada bi se pitala: kad bi uopšte postojala mogućnost da između njih dve izabere jednu, koju bi Robin izabrao?
<BR>&nbsp;&nbsp;&nbsp;&nbsp;&nbsp;I šta ako se ispostavi da zakoni fizike, na kraju, krajeva, naprave tu i tamo neki izuzetak?
<BR>&nbsp;&nbsp;&nbsp;&nbsp;&nbsp;Uzmimo, na primer, te svemirske brodove Hičija, kako bi se na njih mogli primeniti poznati fizički zakoni? Kao i svaku drugu osobu na svetu koja razmišlja, pitanja koja su se ticala Hičija zaokupljala su već dugo S. Ja. Asteroid Kapija bio je otkriven u vreme kad je ona još išla u školu. U novinskim naslovima svakih nekoliko nedelja objavljivane su vesti o novim otkrićima, tokom svih njenih studentskih dana. Neki od njenih kolega su se bacili na specijalizaciju u oblasti teorije upravljačkih sistema Hičija. Dvoje su upravo sad bili na Kapiji. Najmanje troje se otisnulo u svemirskim letelicama i više se nikad nisu vratili.
<BR>&nbsp;&nbsp;&nbsp;&nbsp;&nbsp;Hiči-brodovima nije bilo nemoguće upravljati. Njima se, u stvari, moglo precizno upravljati. Površno se znalo kakav je mehanizam tog procesa. Svaki brod imao je pet glavnih nonijusa, i pet pomoćnih. Oni su određivali koordinate u kosmičkom prostoru (kako?) i, kad jednom krene, brod bi tamo stizao. Još jedanput, kako? Onda se nepogrešivo vraćao na mesto polaska, odnosno obično se vraćao, ukoliko mu ne ponestane goriva ili se ne dogodi neki nesrećan slučaj... pravi trijumf kibernetike kakav, to je S. Ja. znala, nikakav ljudski trud i rad ne bi mogao da ostvari. Teškoća je ležala u tome što sve do ove sekunde nije bilo ljudskog bića koje je dobro znalo kako da protumači te kontrolne uređaje.
<BR>&nbsp;&nbsp;&nbsp;&nbsp;&nbsp;Da, ali one sledeće sekunde, ili one posle nje? Uz pomoć informacija koje su kuljale sa Fabrike hrane i Hiči-neba; uz pomoć onoga što pričaju mrtvaci; uz pomoć bar jednog polustručnog ljudskog pilota, onog dečaka, Vona... uz pomoć svega toga, a naročito uz pomoć poplave novih znanja koja će možda razotkriti molitvene lepeze...
<BR>&nbsp;&nbsp;&nbsp;&nbsp;&nbsp;Koliko će još vremena proći pre nego što se sve te tajne ne razreše? Možda, uopšte, ne baš mnogo.
<BR>&nbsp;&nbsp;&nbsp;&nbsp;&nbsp;S. Ja. je poželela da i sama bude učesnik u tome. Kao njene kolege. Kao njen muž. Još više bi želela da je ne muči sumnja u pogledu toga koju bi ulogu njen muž u tome najviše voleo da odigra. Ali sumnja je ostala. Kad bi Robin mogao da usmeri Hiči- brod ka destinaciji koju bi iz cele vaseljene odabrao, činilo joj se da zna koja bi to destinacija bila.
<BR>&nbsp;&nbsp;&nbsp;&nbsp;&nbsp;Semja Jagrodna Lavorovna-Brodhed pozvala je svoju sekretaricu i zapitala: "Koliko još imam vremena?"
<BR>&nbsp;&nbsp;&nbsp;&nbsp;&nbsp;Program se pojavio i saopštio: "Sada je pet i dvadeset dva. Dr. Liderman treba da stigne u šest i četrdeset pet. Tada će vas pripremiti za operaciju, koja će biti obavljena u osam časova. Imate nešto više od sat i petnaest minuta. Možda biste želeli da odspavate?"
<BR>&nbsp;&nbsp;&nbsp;&nbsp;&nbsp;S. Ja. se zakikotala. Uvek je zabavljalo kad bi joj njen sopstveni program davao savete. Nije, međutim, smatrala da je potrebno da bilo šta odgovori. "Da li je spremljen jelovnik za danas i sutra?" upitala je.
<BR>&nbsp;&nbsp;&nbsp;&nbsp;&nbsp;"Njet, gospoža."
<BR>&nbsp;&nbsp;&nbsp;&nbsp;&nbsp;Osetila je olakšanje, ali i razočaranje. Robin znači bar nije odredio da joj se i danas da hrana koja goji... ili je možda njegov nalog bio poništen, zbog operacije? "Odaberi nešto", naredila je. Program je vrlo dobro umeo da sastavlja jelovnike. Oni su se, u stvari, samo zbog Robina uopšte i baktali oko takvih dosadnih poslova. Ali Robin je bio Robin, i kuvanjem se ponekad bavio iz hobija, i sekao je luk za salatu na najtanje listiće, i satima stojeći mešao paprikaš. Ponekad bi ono što bi ispalo bilo grozno, ponekad ne; Esi nije stavljala primedbe jer je nije mnogo interesovalo šta jede. A takođe jer je bila zahvalna što nije morala da se sama brine o takvim stvarima; bar u ovom pogledu Robin je bio bolji od njenog oca. "Ne, ne, čekaj", dodala je, setivši se nečega. "Kad Robin stigne kući, biće gladan. Serviraj mu užinu... one mekike i kafu iz Nju Orleansa. Kao u CafQ du Monde."
<BR>&nbsp;&nbsp;&nbsp;&nbsp;&nbsp;Da, gospoža." Kako si ti podmukla, pomislila je Esi, smešeći se samoj sebi. Preostao je još jedan sat i dvanaest minuta.
<BR>&nbsp;&nbsp;&nbsp;&nbsp;&nbsp;Neće biti naodmet da odspava.
<BR>&nbsp;&nbsp;&nbsp;&nbsp;&nbsp;S druge strane, nije joj se spavalo.
<BR>&nbsp;&nbsp;&nbsp;&nbsp;&nbsp;Mogla bi, pomislila je, da postavi opet neka pitanja svom medicinskom programu. Ali zaista nije imala želju da još jedanput sluša o operaciji koja joj predstoji. Uzeće tako veliki komad iz tuđeg tela da bi ga stavili u njeno! Bubreg, jeste. Čovek može to da proda i da mu nešto i ostane. Kao student, Esi je poznavala drugove koji su to učinili, možda bi i sama to učinila da je bila samo još malko siromašnija nego što je, u stvari, bila. Ali, mada je o anatomiji znala jedva nešto više od onoga što je čula od svog oca još dok je držao na krilu, znala je dovoljno da bi bila sigurna da osobi, ili osobama, koje su joj dale sva ona druga tkiva nije preostalo dovoljno da bi ostale u životu. Bilo je to mučno osećanje.
<BR>&nbsp;&nbsp;&nbsp;&nbsp;&nbsp;Gotovo isto toliko mučno kao ono drugo osećanje koje je pratilo saznanje da se, čak i pored medicinskog kompleta, posle ovog nasrtaja na njeno telo od strane noževa Vilme Liderman, ona možda više neće ni vratiti.
<BR>&nbsp;&nbsp;&nbsp;&nbsp;&nbsp;Još jedan sat i jedanaest minuta.
<BR>&nbsp;&nbsp;&nbsp;&nbsp;&nbsp;Esi se ponovo uspravi u krevetu. Bilo da će ostati u životu, ili ne, ona je predana supruga isto kao što je nekada bila predana kći, iako je Robin želeo da se ona pozabavi molitvenim lepezama i Hičijima, ona će to učiniti. Obratila se kompjuterskom terminalu. "Molim, 'Albert Ajnštajn' program."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
