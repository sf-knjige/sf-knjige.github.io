<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Nije mu bilo lako živeti, budući da je mlad, budući da je tako potpuno sam. "Idi u zlatni, Vone, ukradi ono što želiš, uči. Nemoj da se bojiš", govorili su mu mrtvaci. Ali kako je mogao da se ne boji? Nedotupavni, ali neugodni, starci koristili su zlatne hodnike. Mogli su se u njima svuda naći, naročito na mestima gde su se završavali, tamo gde su zlatna povesma znakova beskrajno vijugala do samog središta. To jest, tačno onde gde su ga mrtvaci nagovarali da ide. Možda je morao tamo da ide, ali nije mogao, a da se ne boji.
<BR>&nbsp;&nbsp;&nbsp;&nbsp;&nbsp;Von nije znao šta će se dogoditi ako ga starci ikada budu uhvatili. Mrtvaci su verovatno znali, ali on uopšte nije mogao da uhvati smisao u njihovim nevezanim trućanjima o ovoj temi. Nekada davno, kad je Von bio sasvim mali... kad su mu roditelji još bili živi, dakle toliko davno... njegovog oca su uhvatili. Bio je dugo odsutan, a onda se vratio u njihov dom osvetljen zelenom svetlošću. Drhtao je, i dvogodišnji Von je video da mu je otac preplašen, pa je vrištao i urlao jer se onda i on prestrašio.
<BR>&nbsp;&nbsp;&nbsp;&nbsp;&nbsp;Ipak je morao da ide u zlatne, bilo da oni strogi starci sa žabljim čeljustima jesu ili nisu tamo, jer upravo tamo su se nalazile knjige. Mrtvaci su bili prilično dobri. Ali i mrzovoljni, i razdražljivi, i često nečim opsednuti. Knjige su bile najbolji izvor znanja, a da bi do njih došao, Von je morao da ide tamo gde su se nalazile.
<BR>&nbsp;&nbsp;&nbsp;&nbsp;&nbsp;Knjige su bile u hodnicima koji su se presijavali u zlatnoj boji. Bilo je i drugih hodnika, zelenih i crvenih i plavih, ali u njima nije bilo knjiga. Von je mrzeo plave hodnike jer su bili hladni i bez života, i u njima su bili mrtvaci. Zeleni više nisu upotrebljavani. On je najveći deo provodio na mestima gde se treperava paučinasta crvena svetlost širila po zidovima, a u levkastim koševima još mogla naći hrana; znao je da ga tu neće niko uznemiravati, ali i da će biti sam. Zlatni su još bili u upotrebi, ali koliko korisni, toliko i opasni. I sada je evo tu, i psuje mrzovoljno... ali sasvim tiho... jer se našao u škripcu. Prokleti bili ti vražji mrtvaci! Zašto je slušao njihovo blebetanje?
<BR>&nbsp;&nbsp;&nbsp;&nbsp;&nbsp;Šćućurio se, drhteći u bobičastom grmu koji ga nije dovoljno zaklanjao, dok su dva glupava starca stajala brižno berući bobice s druge strane i stavljajući ih pravo u svoja žabasta usta. Bilo je, zaista, neobično što su tako dokoni. Jedan od razloga zbog kojih je Von prezirao starce bio je što su uvek bili u poslu, uvek su nešto popravljali i nosili i galamili, kao da ih neko goni. Međutim, ova dvojica ovde bili su dokoni baš kao i Von.
<BR>&nbsp;&nbsp;&nbsp;&nbsp;&nbsp;Obojica su imali tanke brade, ali jedan je takođe imao i grudi. Von u njemu prepoznade ženku koju je video već više puta; upravo je ona bila najrevnosnija u nalepljivanju šarenih komadića nečega... hartije? plastike?... na svoj sari, a ponekad i na svoju tamnu, pegavu kožu. Verovao je da ga oni neće ugledati, pa ipak je osetio pravo olakšanje kada su se, posle izvesnog vremena, oboje okrenuli i otišli. Nisu govorili. Von gotovo nikada nije čuo nekog od ozbiljnih staraca, sa žabastim ustima, da govori. Kad su govorili nije ništa razumeo. Von je dobro govorio šest jezika... španski koji je naučio od oca, engleski koji je naučio od majke, nemački, ruski, kantonsko narečje kineskog, i finski koji je naučio od pojedinih mrtvaca. Ali jezik ovih stvorenja sa žabastim ustima nije razumeo.
<BR>&nbsp;&nbsp;&nbsp;&nbsp;&nbsp;Čim su malo zamakli iz zlatnog hodnika... brzo, juriš, grabi! Sa tri knjige Von se bezbedno vratio u jedan crveni hodnik. Možda su ga starci videli, a možda i nisu. Nisu brzo reagovali. Eto zašto je on uspevao da ih tako dugo izbegne. Proveo bi po nekoliko dana po hodnicima, a onda bi otišao. Dok se oni osveste da je on tu negde, on bi nestao; bio je već na brodu, napolju.
<BR>&nbsp;&nbsp;&nbsp;&nbsp;&nbsp;Knjige je odnosio na brod u košari povrh paketa s hranom. Akumulatori su bili skoro puni. Mogao je da krene kad god zaželi, ali bi bolje bilo da se sasvim napune, a smatrao je da i nema potrebe da žuri. Gotovo čitav sat punio je plastične džakove vodom za dosadno putovanje. Kakva šteta što na brodu nije bilo čitača pa da bude manje dosadno! A onda, zamoren radom, odlučio je da se pozdravi sa mrtvacima. Oni će se možda odazvati, a možda i neće, možda čak neće ni hajati. Ali on nije imao nikoga drugog s kim bi mogao da razgovara.
<BR>&nbsp;&nbsp;&nbsp;&nbsp;&nbsp;Von je bio petnaestogodišnji dečak, visok, žilav, prilično crnpurast po prirodi a još crnpurastiji zbog osvetljenja kojem je bio izložen na brodu, gde je provodio veliki deo vremena. Bio je snažan i pun samopouzdanja. Morao je da bude takav. U levkastim koševima uvek je bilo hrane, a i drugih stvari, koje je uzimao kad bi se osmelio. Jednom ili dva puta godišnje, kad se sete, mrtvaci bi ga uhvatili pomoću svojih malih mobila i odvodili ga u jednu malenu odaju u plavim hodnicima, gde bi proveo jedan dosadan dan na prilično iscrpnom telesnom pregledu. Ponekad bi mu plombirali zub, obično bi primio neke injekcije vitamina i mineralnih materija sa dugotrajnim dejstvom, a jednom prilikom su mu dali da nosi naočari. Ali on nije hteo da ih nosi. Takođe bi ga podsetili, kad bi to predugo zanemarivao, da čita i uči, kako od njih tako i iz knjiga u magacinima. Njemu nije bilo potrebno da ga na to mnogo podsećaju. Voleo je da uči. Izuzev u tome, u svemu drugom bio je potpuno prepušten sam sebi. Ako mu je bila potrebna odeća, odlazio je u zlatne hodnike i krao je od staraca. Ako mu je bilo dosadno, izmišljao je šta da radi. Po nekoliko dana u hodnicima, po nekoliko nedelja na brodu, još koji dan na onom drugom mestu, a onda sve iz početka. Vreme je prolazilo. Nije imao nikoga da mu pravi društvo, još od svoje četvrte godine kada su mu roditelji nestali, pa je gotovo zaboravio kako izgleda imati nekog prijatelja. To mu nije smetalo. Činilo mu se da mu je život prilično potpun, pošto nije imao nikakav drugi život s kojim bi ga uporedio.
<BR>&nbsp;&nbsp;&nbsp;&nbsp;&nbsp;Ponekad bi pomislio kako bi bilo lepo da se skrasi na ovom mestu ili na onom, ali sve je to bio samo san. Nikada nije preraslo u nameru. Već više od jedanaest godina preletao je ovako od jednog mesta na drugo. Na ovom drugom mestu postojale su stvari kojih u civilizaciji nije bilo. Postojala je sanjaonica u kojoj je mogao da se opruži na leđa i zatvori oči, pa da mu se čini da nije sam. Ali tu nije mogao da živi, uprkos obilju hrane i odsustvu opasnosti, jer je iz jedinog postojećeg akumulatora voda curila samo kap po kap. U civilizaciji je bilo mnogo toga što u ovoj orbitalnoj stanici nije postojalo: mrtvaci i knjige, jezoviti istraživački "pohodi" i smeli pljačkaški prepadi u kojima je odnosio odeću i neke drangulije, nešto se dešavalo. Ali ni tu nije mogao da se nastani, jer bi ga oni sa žabastim vilicama sigurno pre ili kasnije uhvatili. Stoga je putovao tamo i natrag.
<BR>&nbsp;&nbsp;&nbsp;&nbsp;&nbsp;Vrata koja su vodila u odaju sa mrtvacima nisu se otvorila kad je Von zgazio na papučicu. Gotovo je lupio u njih nosem. Iznenađen, on se zaustavio a onda gurnuo vrata oprezno, pa zatim jače. Morao je da gurne svom snagom da bi se otvorila. Nikada dotle nije mario da ih otvara ručno, mada su tu i tamo znala da oklevaju i puštaju zabrinjavajuće zvuke. Von je već imao iskustva sa pokvarenim mašinama; iz tog razloga zeleni hodnici nisu više bili mnogo korisni. Ali, u pitanju su bili samo hrana i toplota, a toga je bilo u izobilju u crvenim, čak i u zlatnim. Bilo je nezgodno što se kvari nešto na ovom mestu gde su mrtvaci, jer ako se oni pokvare on druge nema.
<BR>&nbsp;&nbsp;&nbsp;&nbsp;&nbsp;Ipak, sve je izgledalo normalno; prostorija sa pultovima jasno osvetljena fluorescentnom svetlošću, temperatura prijatna, čulo se samo lagano zujanje i povremeno škljocanje mrtvaca iza njihovih oplata dok su premišljali svoje usamljene, ludačke misli i ko zna šta još radili kad on s njima nije razgovarao. Seo je na svoju stolicu, premeštajući zadnjicu kao i uvek tamo-amo kako bi se namestio na loše oblikovanom sedištu, i namakao slušalice na uši.
<BR>&nbsp;&nbsp;&nbsp;&nbsp;&nbsp;"Ja sad odlazim na orbitalnu stanicu", rekao je.
<BR>&nbsp;&nbsp;&nbsp;&nbsp;&nbsp;Odgovora nije bilo. On ponovi istu rečenicu na svim jezicima koje je znao, ali izgledalo je da niko ne želi da razgovara. Kakvo razočarenje. Ponekad bi se dvoje ili troje rado javilo da mu prave društvo, možda čak i više njih. Onda bi se svi lepo nadugačko ispričali, pa se činilo da uopšte nije sasvim sam. Skoro kao da je deo neke "porodice"; ovu reč je znao iz knjiga i iz onoga što su mu mrtvaci pričali, ali je se jedva sećao kao nečeg stvarnog. Što je bilo dobro. Gotovo isto tako dobro kao kad bi bio u sanjaonici gde bi za trenutak mogao da ima iluziju da je deo stotine porodica, milion porodica. Ogromnog mnoštva ljudi! Samo, to već nije mogao dugo da izdrži. Stoga, kad je morao da napusti orbitalnu stanicu da bi išao po vodu i da bi bio u nešto opipljivijem društvu mrtvaca, nikada nije osećao žaljenje. Ali je uvek voleo da se vrati uzanom kauču i glatkom metalnom poklopcu na njemu, i snovima.
<BR>&nbsp;&nbsp;&nbsp;&nbsp;&nbsp;To ga je čekalo; ipak je odlučio da mrtvacima pruži još jednu priliku. Čak i kad im nije bilo do razgovora, ponekad je znao da ih zainteresuje tako što bi im se obratio direktno. Premišljao je jedan trenutak, a onda je otkucao broj pedeset sedam.
<BR>&nbsp;&nbsp;&nbsp;&nbsp;&nbsp;Začuo je u slušalici tužan glas iz daljine koji je mrmljao za sebe: "...pokušala da mu pričam o izgubljenoj masi. Masi! Jedina masa u njegovoj glavi bilo je dvadeset kilograma one glupe žene! One kamenjarke, Doris. Samo kad je pogleda, o sve ti taj zaboravi, i misiju, i mene..."
<BR>&nbsp;&nbsp;&nbsp;&nbsp;&nbsp;Mršteći se, Von podiže dva prsta da ovo prekine. Broj pedeset sedam je bila takva dosadnica! Voleo je da je sluša kad je govorila suvislo zato što joj je glas pomalo zvučao kao glas njegove majke onako kako ga je zadržao u sećanju. Ali ona kao da je uvek s astrofizike i vasionskih letova i drugih zanimljivih stvari direktno prelazila na svoje lične probleme. On pljunu na ono mesto na oplati iza koga se po njegovom sopstvenom nahođenju nalazila pedeset sedmica... ovu "veštini" naučio je bio od staraca... nadajući se da će ona da kaže nešto zanimljivo.
<BR>&nbsp;&nbsp;&nbsp;&nbsp;&nbsp;Međutim, činilo se da ona nema nameru da to učini. Pedeset sedmica... kad je govorila razumljivo volela je da joj se obraćaju sa 'Henrijeta'... je nastavila da brblja o znatnim crvenim pomacima spektralnih linija i o Arnoldovom neverstvu sa Doris. Ko god da su bili. "Mogli smo da budemo heroji", jecala je ona, "i dali bi nam deset miliona dolara, možda i više, ko zna koliko bi nam platili za ovaj let? Ali oni su se stalno iskradali u lender i... Ko si ti?"
<BR>&nbsp;&nbsp;&nbsp;&nbsp;&nbsp;"Ja sam Von", reče momčić bodreći je uz smešak, mada nije smatrao da ona može da ga vidi. Činilo se da nastupa jedan od njenih lucidnih trenutaka. Obično nije znala da on s njom razgovara. "Molim te nastavi da govoriš."
<BR>&nbsp;&nbsp;&nbsp;&nbsp;&nbsp;Nastala je duga pauza, a onda "NGC 1199", reče ona. "Sagitarijus A Zapadno."
<BR>&nbsp;&nbsp;&nbsp;&nbsp;&nbsp;Von je učtivo čekao. Još jedna duga pauza a onda je kazala "On se nije osvrtao na prave podsticaje. Navaljivao je samo na Doris. Upola mlađa od njega! Uz to pileći mozak. Prvo i pre svega nije uopšte ni trebalo da se nađe u ovoj misiji..."
<BR>&nbsp;&nbsp;&nbsp;&nbsp;&nbsp;Von zaklati glavom kao starci žabastih vilica. "Ti si vrlo dosadna", reče on strogo, i isključi je. Premišljao je, a onda je pozvao profesora, otkucavši broj četrnaest:
<BR>&nbsp;&nbsp;&nbsp;&nbsp;&nbsp;"...mada je Eliot još bio student na Harvardu, u njega je slikovitost izražavanja bila kao u potpuno zrela čoveka. I to genija. 'Trebalo je da budem par čupavih kandži'. Samopotcenjivanje čoveka iz mase dovedeno do krajnje granice simboličnosti. Kako on sebe vidi? Ne samo kao ljuskara. Ne čak ni kao ljuskara, već samo kao apstrakciju ljuskara: kao kandže. I to još čupave. U sledećem stihu vidimo..."
<BR>&nbsp;&nbsp;&nbsp;&nbsp;&nbsp;Von ponovo pljunu na oplatu dok je isključivao dugme; čitava površina zida bila je umrljana tragovima njegovog nezadovoljstva. Sviđalo mu se kad je doktor recitovao poeziju, ali ne toliko kad je o njoj govorio. Kod najluđih mrtvaca, kao što su bili četrnaest i pedeset sedam, niste uopšte znali šta će se dogoditi. Oni su retko reagovali, i gotovo nikada na neki suvisli način, pa ili slušate ono o čemu u toj prilici govore ili ih isključujete.
<BR>&nbsp;&nbsp;&nbsp;&nbsp;&nbsp;Bilo je skoro vreme da krene, ali je probao još jedanput; jedinog sa trocifrenim brojem, svoga posebnog prijatelja, Malog Džima. "Zdravo, Vone." Glas je bio tužan i blag. Uzbuđivao ga je, kao iznenadna drhtavica od straha u blizini staraca. "To si ti Vone, zar ne?"
<BR>&nbsp;&nbsp;&nbsp;&nbsp;&nbsp;"Glupo pitanje. Ko bi drugi bio?"
<BR>&nbsp;&nbsp;&nbsp;&nbsp;&nbsp;"Čovek se uvek nada, Vone." Nastupila je pauza, a onda se Mali Džim iznenada zacerekao: "Jesam li ti ispričao onaj o svešteniku, rabinu i dervišu kojima je ponestalo hrane na planeti napravljenoj od svinjskog mesa?"
<BR>&nbsp;&nbsp;&nbsp;&nbsp;&nbsp;"Mislim da jesi, Mali Džime; a uostalom ne želim sad da slušam viceve."
<BR>&nbsp;&nbsp;&nbsp;&nbsp;&nbsp;Nevidljivi pojačivač je zapucketao i zazujao za trenutak, a onda je mrtvac rekao: "Uvek ista priča, Vone? Hoćeš opet da pričaš o seksu?"
<BR>&nbsp;&nbsp;&nbsp;&nbsp;&nbsp;Dečakov izraz lica ostade nezainteresovan, ali onaj dobro poznati osećaj golicanja u donjem trbuhu oglasio se. "Pa mogli bismo, Mali Džime."
<BR>&nbsp;&nbsp;&nbsp;&nbsp;&nbsp;"Pravi si razuzdani pastuv za svoje godine, Vone", izjavi mrtvac; a zatim: "Jesam li ti pričao kako su me jednom skoro strpali u zatvor zbog seksualnog prestupa? Bilo je propisno vruće. Vraćao sam se kući kasno uveče vozom za Rosel Park, a ta devojka je ušla, sela preko puta mene, podigla noge, i počela da se hladi suknjom. Šta bi ti radio? Ja sam gledao, znaš. A ona je nastavila da se hladi, a ja nastavio da gledam, i najzad negde oko Hajlendsa ona se požalila kondukteru, a ovaj me izbacio iz voza. Znaš li šta je u tome bilo smešno?"
<BR>&nbsp;&nbsp;&nbsp;&nbsp;&nbsp;Von je bio očaran. "Ne, Mali Džime", dahtao je.
<BR>&nbsp;&nbsp;&nbsp;&nbsp;&nbsp;"Smešno je bilo to što je moj voz bio pobegao. Imao sam vremena, pa sam otišao da pogledam koji pornić. Dva sata, Bože moj, svemogućih kombinacija koje bi ti mogle pasti na um. Jedino bih više mogao da vidim pomoću proktoskopa, pa onda zašto sam se izvijao sa svog sedišta da bih virio u njene male bele gaćice? Nego znaš li šta je bilo još smešnije od ovoga?"
<BR>&nbsp;&nbsp;&nbsp;&nbsp;&nbsp;"Ne, Mali Džime."
<BR>&nbsp;&nbsp;&nbsp;&nbsp;&nbsp;"Ona je bila u pravu! Buljio sam, to je tačno. Upravo sam se bio nagledao toga koliko voliš, ali baš sa nje nisam mogao da skinem oči! Međutim, to nije bilo ono najsmešnije. Hoćeš li da ti kažem šta je od svega bilo najsmešnije?"
<BR>&nbsp;&nbsp;&nbsp;&nbsp;&nbsp;"Da, molim te, Mali Džime. Hoću."
<BR>&nbsp;&nbsp;&nbsp;&nbsp;&nbsp;"E, pa ona je sišla s voza sa mnom! I povela me svojoj kući, pa smo se prevrtali tamo-amo cele celcate noći. Ime nikako nisam mogao da joj zapamtim. Šta kažeš na ovo, Vone?"
<BR>&nbsp;&nbsp;&nbsp;&nbsp;&nbsp;"Kažem, je li to istina, Mali Džime?"
<BR>&nbsp;&nbsp;&nbsp;&nbsp;&nbsp;Pauza. "Ovaj, nije. Ti baš umeš sve da pokvariš."
<BR>&nbsp;&nbsp;&nbsp;&nbsp;&nbsp;Von reče odsečno: "Ja ne želim izmišljene priče, Mali Džime. Želim da naučim stvarne činjenice." Von je bio ljut i nosio se mišlju da isključi Malog Džima kako bi ga kaznio, ali nije bio siguran koga bi na taj način kaznio. "Hajde budi dobar, Mali Džime", ulagivao se on.
<BR>&nbsp;&nbsp;&nbsp;&nbsp;&nbsp;"Pa..." Bestelesni um za trenutak zaškljoca i zašaputa nešto za sebe, birajući kako da započne razgovor. "Da li bi hteo da saznaš zašto divlji patak napastvuje svoju sabraću?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Meni se ipak čini da bi, Vone. Zanimljivo je. Ne možeš da razumeš ponašanje primata ukoliko ne shvatiš čitav spektar strategija pri razmnožavanju. Čak i one čudne. Čak i kod crvenih glista. I one koriste metod napastvovanja, a znaš li šta Moniliformis dubius radi? On ne samo što napastvuje svoje ženke, on čak napastvuje i suparničke mužjake. Stavi im nešto nalik na gips, pa onda onaj drugi mužjak ne može da 'deluje'."
<BR>&nbsp;&nbsp;&nbsp;&nbsp;&nbsp;"Ne želim sve to da slušam, Mali Džime."
<BR>&nbsp;&nbsp;&nbsp;&nbsp;&nbsp;"Ali, Vone, smešno je! Zato ga i zovu 'dubius'!" Mrtvac se cerekao na svoj mehanički način, a-he! a-he!
<BR>&nbsp;&nbsp;&nbsp;&nbsp;&nbsp;"Prestani s tim, Mali Džime!" Ali Von nije više bio prosto ljut. Bio je ulovljen. Ovo je bila njegova omiljena tema, a zbog spremnosti da o njoj razgovara, nadugačko i naširoko, Mali Džim je postao Vonov najmiliji mrtvac. Von otvori jedan paket s hranom i, mljackajući, reče: "Ono što želim da čujem je kako se to radi, Mali Džime, molim te?"
<BR>&nbsp;&nbsp;&nbsp;&nbsp;&nbsp;Da je mrtvac imao lice na njemu bi se videlo kako se trudi da se ne nasmeje, međutim on ljubazno reče: "U redu, sinko. Znam da se i dalje nadaš. Hajde da vidimo. Jesam li ti rekao da motriš kakve su im oči?"
<BR>&nbsp;&nbsp;&nbsp;&nbsp;&nbsp;"Da, Mali Džime. Rekao si ako im se šire zenice to znači da su seksualno nadražene."
<BR>&nbsp;&nbsp;&nbsp;&nbsp;&nbsp;"Tako je. I pomenuo sam da postoje dimorfne seksualne strukture u mozgu?"
<BR>&nbsp;&nbsp;&nbsp;&nbsp;&nbsp;"Čini mi se da ne znam šta to znači, tačno."
<BR>&nbsp;&nbsp;&nbsp;&nbsp;&nbsp;"Ovaj, ne znam ni ja, ali anatomski je tako. One su različite, Vone, skroz-naskroz."
<BR>&nbsp;&nbsp;&nbsp;&nbsp;&nbsp;"Molim te, Mali Džime, pričaj mi još o tim razlikama!" I mrtvac je pričao, a Von je pažljivo slušao. Uvek je imao vremena da se vrati na brod, a Mali Džim je bio neobično jasan ovog puta. Svaki mrtvac imao je temu o kojoj je posebno voleo da priča, kao da je svaki od njih bio zamrznut misleći upravo na ono što mu je najvažnije u životu. Ali čak ni o svojim omiljenim temama nisu uvek govorili razgovetno. Von gurnu u stranu mobil kojim su ga oni hvatali... kad je bio ispravan... i prući se po podu, oslonivši se rukama o bradu, dok je mrtvac brbljao i prisećao se i objašnjavao šta je udvaranje, i davanje poklona, i preduzimanje koraka.
<BR>&nbsp;&nbsp;&nbsp;&nbsp;&nbsp;Priča je bila divna, mada ju je ranije već čuo. Slušao je sve dok mrtvac nije usporio, zapeo, i stao. Onda je progovorio dečak, u želji da proveri jednu teoriju:
<BR>&nbsp;&nbsp;&nbsp;&nbsp;&nbsp;"Poduči me, Mali Džime. Čitao sam jednu knjigu u kojoj su muškarac i žena imali snošaj. On je nju udario po glavi i uzeo je dok je bila u nesvesti. Meni se čini da je to delotvoran način 'vođenja ljubavi', Mali Džime, međutim u drugim pričama to traje mnogo duže. Zašto je to tako?"
<BR>&nbsp;&nbsp;&nbsp;&nbsp;&nbsp;"To nije bila ljubav, sinko. To je bilo ono o čemu sam ti pričao. Napastvovanje. Napastvovanje ne valja kad su u pitanju ljudi, makar bilo dobro kad se radi o divljem patku."
<BR>&nbsp;&nbsp;&nbsp;&nbsp;&nbsp;Von klimnu terajući ga da nastavi: "Zašto, Mali Džime?"
<BR>&nbsp;&nbsp;&nbsp;&nbsp;&nbsp;Pauza. "Demonstriraću ti to matematički, Vone", reče najzad mrtvac. "Privlačni seksualni objekti mogu se definisati kao ženke, mlađe od tebe najviše pet godina, starije najviše petnaest godina. Ove cifre su uzete prema tvom sadašnjem uzrastu, i treba ih uzeti samo kao aproksimativne. Privlačni seksualni objekti mogu se dalje karakterisati vizuelnim, olfaktornim, taktilnim i auditivnim kvalitetima koji na tebe deluju stimulativno, i to u datom nizu opadajući po važnosti u odnosu na verovatnoću ulaska. Da li ti je dovde jasno?"
<BR>&nbsp;&nbsp;&nbsp;&nbsp;&nbsp;"Ne baš."
<BR>&nbsp;&nbsp;&nbsp;&nbsp;&nbsp;Pauza. "Pa, zasad toliko o tome. Sad pazi. Na osnovu ove četiri karakteristike u pripremnoj fazi, neke ženske će te privlačiti. Sve do trenutka kontakta nećeš znati ništa o drugim karakteristikama koje mogu da te odbijaju, vređaju ili hlade. 5/28 subjekata imaće menzis. 3/87 imaće gonoreju, 2/95 sifilis. 1/17 biće suviše dlakave po telu, imaće neki nedostatak na koži ili druge fizičke mane skrivene odećom. I na kraju, 2/71 ponašaće se sablažnjivo za vreme snošaja, 1/16 imaće neprijatan zadah, 3/7 će se toliko opirati napastvovanju da će ti umanjiti osećaj zadovoljstva; ovo su subjektivne vrednosti kvantifikovane tako da odgovaraju tvom psihološkom profilu, koji je poznat. Kad skupiš na gomilu sve ove razlomke, izgledi su više od šest prema jedan da nećeš postići maksimum zadovoljstva prilikom napastvovanja."
<BR>&nbsp;&nbsp;&nbsp;&nbsp;&nbsp;"Znači ne smem da se sparujem sa ženom ako ne zadobijem njenu ljubav?"
<BR>&nbsp;&nbsp;&nbsp;&nbsp;&nbsp;"Tako je, dečko. Ne računajući da je to i protivzakonito."
<BR>&nbsp;&nbsp;&nbsp;&nbsp;&nbsp;Von je za trenutak ćutao zamišljen, a onda se setio da zapita: "Je l' ovo sve istina, Mali Džime?"
<BR>&nbsp;&nbsp;&nbsp;&nbsp;&nbsp;Razdragano cerekanje. "Sad sam te udesio, momče. Do poslednje reči."
<BR>&nbsp;&nbsp;&nbsp;&nbsp;&nbsp;Von se napući kao kakav žabasti. "Nije bilo mnogo uzbudljivo, Mali Džime. U stvari, ti si me ohladio."
<BR>&nbsp;&nbsp;&nbsp;&nbsp;&nbsp;"Šta ti misliš, klinac?" reče Mali Džim nabusito. "Rekao si mi da ne izmišljam priče. Zašto si sad tako neljubazan?"
<BR>&nbsp;&nbsp;&nbsp;&nbsp;&nbsp;"Spremam se da idem. Nemam puno vremena."
<BR>&nbsp;&nbsp;&nbsp;&nbsp;&nbsp;"Nemaš ti ništa, a ne samo vremena!" zacereka se Mali Džim.
<BR>&nbsp;&nbsp;&nbsp;&nbsp;&nbsp;"A ti nemaš ništa da ispričaš što ja želim da čujem", reče Von grubo. Onda ih je sve isključio, ljutito otišao na brod i pritisnuo komandnu palicu. Nije mu palo na pamet da je bio grub prema jedinom prijatelju koga je imao u vaseljeni. Nikad mu nije palo na pamet da su njihova osećanja važna.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
