<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Esi i ja smo se upravo skijali na vodi po Tapanskom moru kad je moj radio prijemnik okačen oko vrata zazvrjao da bi me obavestio da se u Fabrici hrane pojavilo neko strano lice. Naredih da se čamac smesta okrene i odveze nas natrag do podužeg privatnog priobalnog pojasa koji je bio u vlasništvu firme Robin Brodhed, a.d., pre nego što sam rekao Esi šta je posredi. "Dečak, Robine?" vikala je ona da nadjača buku motora na hidrogenski pogon i huk vetra. "Otkuda, do đavola, stiže dečak na Fabriku hrane?"
<BR>&nbsp;&nbsp;&nbsp;&nbsp;&nbsp;"To ćemo morati da ispitamo", uzvratio sam ja derući se. Čamac nas je spretno izvukao do plićaka i sačekao da iskočimo i potrčimo preko travnjaka. Kad je ocenio da smo se dovoljno udaljili, odzvrjao je obalom da se ukotvi.
<BR>&nbsp;&nbsp;&nbsp;&nbsp;&nbsp;Onako mokri, nas dvoje odjurismo pravo u kompjutersku sobu. Već su počele da stižu video-slike, a na holografu se pojavi mršav, usukan mladić odeven u nekakv otvoren kilt i prljavu tuniku. Izgled mu nije bio ni najmanje preteći, ali je bilo jasno kao dan da nije imao pravo da se tamo nalazi. "Ton", naredio sam, i iz usana koje su se pokretale, začuo se glas... koji je saopštavao neobičnim, piskavim, visokim tonom, ali na engleskom koji se sasvim dobro razumeo:
<BR>&nbsp;&nbsp;&nbsp;&nbsp;&nbsp;"... sa glavne stanice, da. Donde je oko sedam sedam-dana- nedelja, hoću da kažem. Ja često dolazim ovamo."
<BR>&nbsp;&nbsp;&nbsp;&nbsp;&nbsp;"Za ime božje, kako?"Nisam mogao da vidim ko to govori, ali bio je muškarac i govorio je bez akcenta: Pol Hol.
<BR>&nbsp;&nbsp;&nbsp;&nbsp;&nbsp;"Brodom. Nego kako. Zar nemate i vi svemirski brod? Mrtvaci uvek govore samo o putovanju svemirskim brodovima, ja nikakav drugi način ne znam."
<BR>&nbsp;&nbsp;&nbsp;&nbsp;&nbsp;"Neverovatno", reče Esi iza mene. Ne skidajući pogled sa holografa otišla je po moj ogrtač od frotira i prebacila mi ga preko leđa, kao i sebi. "Šta misliš šta je 'glavna svemirska stanica'?"
<BR>&nbsp;&nbsp;&nbsp;&nbsp;&nbsp;"Znaš kako bih voleo da znam. Harijeta?"
<BR>&nbsp;&nbsp;&nbsp;&nbsp;&nbsp;Glasovi koji su dolazili iz aparata utišaše se i začu se glas moje sekretarice; "Izvolite, gospodine Brodhed?"
<BR>&nbsp;&nbsp;&nbsp;&nbsp;&nbsp;"Kad je on tamo stigao?"
<BR>&nbsp;&nbsp;&nbsp;&nbsp;&nbsp;"Pre otprilike sedamnaest zarez četiri minuta, gospodine Brodhed. Plus vreme potrebno za prenos sa Fabrike hrane, razume se. Otkrila ga je Žanina Herter. Izgleda da ona nije sa sobom imala kameru, pa smo čuli samo glas dok nisu stigli i ostali iz njene grupe." Čim je ona prestala da govori začuo se ponovo glas lica iz aparata; Harijeta je vrlo dobar program, jedan od najboljih Esinih programa.
<BR>&nbsp;&nbsp;&nbsp;&nbsp;&nbsp;"... žao mi je što sam se nedolično ponašao", govorio je dečak. Pauza. Zatim, stari Pejter Herter:
<BR>&nbsp;&nbsp;&nbsp;&nbsp;&nbsp;"Ma ostavi to ako boga znaš. Ima li još ljudi na toj glavnoj svemirskoj stanici?"
<BR>&nbsp;&nbsp;&nbsp;&nbsp;&nbsp;Dečak napući usta. "To", rekao je filozofski, "bi zavisilo, zar ne, od toga kako se definiše 'osoba'? U smislu živog bića naše vrste, nema. Najpribližniji su mrtvaci."
<BR>&nbsp;&nbsp;&nbsp;&nbsp;&nbsp;Ženski glas... Dorema Herter-Hol. "Jesi li gladan? Da li ti nešto treba?"
<BR>&nbsp;&nbsp;&nbsp;&nbsp;&nbsp;"Ne, zašto?"
<BR>&nbsp;&nbsp;&nbsp;&nbsp;&nbsp;"Harijeta? Šta mu znači to da se ponašao nedolično?" upitao sam ja.
<BR>&nbsp;&nbsp;&nbsp;&nbsp;&nbsp;Herijetin glas je oklevao. "Hm, uh, doživeo je orgazam, gospodine Brodhed. Baš pred Žaninom Herter."
<BR>&nbsp;&nbsp;&nbsp;&nbsp;&nbsp;Nisam mogao da se uzdržim, prsnuo sam u smeh. "Esi", rekao sam svojoj ženi, "mislim da si je programirala tako da bude suviše uglađena." Samo, nisam se ja tome smejao, već čistoj neumesnosti svega ovoga. Sve sam mogao da pomislim... sve: Hiči, svemirski gusar, Marsovci... bilo šta, samo ne neki uspaljeni tinejdžer.
<BR>&nbsp;&nbsp;&nbsp;&nbsp;&nbsp;Iza mene se začulo grebanje čvrstim šapama i nešto mi je skočilo na ramena. "Silazi, Bekrijo", rekoh strogo.
<BR>&nbsp;&nbsp;&nbsp;&nbsp;&nbsp;Esi je kazala, "Pusti da te malo pomazi oko vrata. Otići će on sam."
<BR>&nbsp;&nbsp;&nbsp;&nbsp;&nbsp;"Nema baš prefinjeno ponašanje", zarežao sam. "Zar ne možemo da ga se otresemo?"
<BR>&nbsp;&nbsp;&nbsp;&nbsp;&nbsp;"Na, na, galubka", rekla je ona umirujuće, gladeći me po glavi. "Treba ti doktor, zar ne? Bekrijo, dođi sa mnom." Poljubila me je i izašla iz sobe, ostavljajući me da razmišljam o toj stvari koja je, na moje prilično iznenađenje, izazvala u meni neko neprijatno osećanje uzbuđenosti. Videti Hičija! U redu, nismo ga videli... ali šta da jesmo?
<BR>&nbsp;&nbsp;&nbsp;&nbsp;&nbsp;Kada su prvi istraživači na Veneri otkrili tragove Hičija, prazne plavičaste zažarene tunele, pećine u obliku vretena, to je bio šok. Pa nekoliko artefakta... drugi šok... kako ono beše? Smotuljci od metala koje je neko prozvao "molitvenim lepezama" (samo da li su se Hičiji molili, i ako jesu kome?). Pa onda zažarene male perlice nazvane "vatreni biseri", samo što nisu bili biseri, i nisu bili vreli. Zatim je neko pronašao asteroid Kapiju, a najveći šok je bio kad je na njemu pronađeno par stotina vasionskih brodova u ispravnom stanju. Samo niste mogli birati destinaciju. Mogli ste da uđete i da krenete... i to je bilo sve... a ono što biste tamo negde našli bio je šok, za šokom, za šokom, za šokom.
<BR>&nbsp;&nbsp;&nbsp;&nbsp;&nbsp;Ja to znam. Ja sam doživljavao te šokove, na moje tri glupave misije... ne. Na dve glupave misije. A onda jedna strašno neglupava misija. Ona me je učinila bogatim i oduzela mi nekoga koga sam voleo, a ni u jednoj od ove dve stvari nema ničeg glupavog, zar ne?
<BR>&nbsp;&nbsp;&nbsp;&nbsp;&nbsp;I otada je problem Hičija, koji su bili mrtvi već pola miliona godina, bez ijedne napisane reči koja bi ukazala na to šta su hteli, privlačio pažnju ljudi u svim delovima sveta. Sve sama pitanja, odgovora malo. Nismo čak znali ni kako su oni sebe nazivali... sigurno ne "Hičiji", jer to ime su im nadenuli svemirski istraživači. Nismo imali pojma kako su ta daleka božanska stvorenja sebe nazivala. Ali isto tako nismo znali ni kako Bog Sebe naziva. Jehova, Jupiter, Val, Alah... sva su ta imena izmislili ljudi. Ko zna pod kojim imenom su Njega znali Njegovi drugari?
<BR>&nbsp;&nbsp;&nbsp;&nbsp;&nbsp;Pokušao sam da predstavim sebi kako bih se osećao da je stranac na Fabrici hrane, u stvari, bio Hiči kad začuh kako je neko pustio vodu u toaletu i Esi se odatle pojavi a Bekrija se stušti ka WC šolji. Kad ste obuhvaćeni medicinskim kompletom mogu da vam se dogode razne nezgodne stvari, a pokretna jedinica za uzimanje bio-testova je jedna od njih.
<BR>&nbsp;&nbsp;&nbsp;&nbsp;&nbsp;"Trošiš mi uludo moj program", izgrdila me je Esi, i tada sam shvatio da je Herijeta strpljivo sedela u aparatu, čekajući da joj naredim da nastavi da me izveštava o ostalim stvarima koje su me zanimale. Celokupan izveštaj sa Fabrike hrane snimljen je na trake i u svakom slučaju uskladišten u memoriju, pa je Esi otišla u svoju kancelariju da se pozabavi poslovima, a ja sam rekao Harijeti da uključi kuvaricu da skuva ručak, i posle toga je pozvao da obavi svoje sekretarske dužnosti.
<BR>&nbsp;&nbsp;&nbsp;&nbsp;&nbsp;"Imate zakazano svedočenje pred Budžetskim odborom Senata za sutra ujutro, gospodine Brodhed."
<BR>&nbsp;&nbsp;&nbsp;&nbsp;&nbsp;"Znam to. Ići ću."
<BR>&nbsp;&nbsp;&nbsp;&nbsp;&nbsp;"Vaš sledeći kompletan pregled treba da se obavi krajem ove nedelje. Da li da potvrdim da ćete doći u zakazano vreme?"
<BR>&nbsp;&nbsp;&nbsp;&nbsp;&nbsp;Tako vam je to kad imate medicinski komplet, ali i Esi insistira... ona je od mene mlađa dvadeset godina, i podseća me na to. "U redu, hajde da to završimo."
<BR>&nbsp;&nbsp;&nbsp;&nbsp;&nbsp;"Vas je tužio sudu neki Hanson Bover, pa Morton želi o tome sa vama da razgovara. Skupni izveštaj za ovaj kvartal je stigao i nalazi se u fascikli na vašem pisaćem stolu... samo nedostaje izveštaj o akcijama rudnika hrane, koji će biti završen tek sutra ujutro. Ima i veći broj manje važnih poruka... za koje sam se ja uglavnom već pobrinula... pa možete da ih pogledate kad budete hteli."
<BR>&nbsp;&nbsp;&nbsp;&nbsp;&nbsp;"Hvala. To je za sada sve."
<BR>&nbsp;&nbsp;&nbsp;&nbsp;&nbsp;Nije bilo potrebno da pregledam skupni izveštaj... već sam prilično dobro znao šta u njemu ima. Investicije u nekretnine pokazale su se dobro; ono malo što sam bio uložio u uzgajanje marikultura obećavalo je da će doneti rekordne profite ove godine. Sve je išlo sasvim solidno, osim rudnika hrane. Poslednja groznica na svakih 130 dana donela nam je izdatke. Nisam mogao da krivim one ljude tamo, oni ništa više od mene nisu bili odgovorni za ono što se desilo kad je groznica nastupila. Ali su nekako dopustili da naše termičke bušilice izmaknu kontroli, pa je sada ispod zemlje bilo u plamenu pet hiljada akara našeg uljnog škriljca. Nikakvo čudo onda što njihov izveštaj za ovaj kvartal kasni.
<BR>&nbsp;&nbsp;&nbsp;&nbsp;&nbsp;Međutim, to je bila samo neprijatnost. Nikakva propast. Moji su poslovi bili suviše raznovrsni da bi me neuspeh u bilo kom pojedinom sektoru mogao da upropasti. Ne bih ni učestvovao u rudnicima hrane da me Morton nije posavetovao; olakšice za eksploataciju bile su stvarno povoljne, u smislu poreskih obaveza. (Ali, prodao sam najveći deo akcija za uzgajalište riba da bih ovo kupio). Onda je Morton video da mi treba još nešto da bih se zaštitio od poreza, pa smo tako osnovali Brodhedov Institut za ekstrasolarna istraživanja. Institutu pripada sav moj zajmeni kapital, ali ja donosim odluke pri glasanju i ja odlučujem onako kako želim. Ja sam odlučio da postanemo suvlasnici sa Korporacijom Kapija koja finansira slanje vasionskih sondi na četiri detektovana ali, dosad, neposećena punkta sagrađena od Hiči-metala unutar ili u blizini sunčevog sistema, od kojih je jedan bio Fabrika hrane. Čim su sonde dotakle tlo isposlovali smo osnivanje posebne kompanije za njenu eksploataciju... i sad je to počelo da biva zaista zanimljivo.
<BR>&nbsp;&nbsp;&nbsp;&nbsp;&nbsp;"Harijeta? Uključi ponovo direktan prenos sa Fabrike hrane", rekao sam. Hologram se odmah pojavio, dečak je, sav uzbuđen, i dalje govorio onim svojim piskavim, skičavim glasom. Pokušao sam da uhvatim o čemu govori, nešto o nekom mrtvacu (samo što on nije bio muškarac, jer se zvao Henrijeta) koji sa njim razgovara (znači nije mrtav?) o nekoj misiji na Kapiji u kojoj je ona bila (kada? Zašto ja nisam za nju čuo?). Sve ovo je bilo zbunjujuće, pa se ja dosetih šta treba da radim. "Alberta Ajnštajna, molim", rekao sam, i na hologramu se ukaza drago starački izborano lice koje je gledalo pravo u mene.
<BR>&nbsp;&nbsp;&nbsp;&nbsp;&nbsp;"Izvoli, Robine" reče moj program iz prirodnih nauka, pružajući se da uzme svoju lulu i duvan, što gotovo uvek radi kad razgovaramo.
<BR>&nbsp;&nbsp;&nbsp;&nbsp;&nbsp;"Potrebne su mi tvoje najbolje moguće procene u vezi sa Fabrikom hrane i dečakom koji se tamo pojavio."
<BR>&nbsp;&nbsp;&nbsp;&nbsp;&nbsp;"Dabome, Robine", rekao je on, nabijajući duvan palcem. "Dečak se zove Von. Čini se da je između četrnaest i devetnaest godina, biće da je bliži početku ovog raspona, i koliko ja mogu da procenim on je u genetskom smislu pravo ljudsko biće."
<BR>&nbsp;&nbsp;&nbsp;&nbsp;&nbsp;"Odakle dolazi?"
<BR>&nbsp;&nbsp;&nbsp;&nbsp;&nbsp;"A, to je već spekulativno, Robine. On priča o nekoj 'glavnoj svemirskoj stanici', što je verovatno neki drugi artefakt Hičija nalik na Kapiju, Kapiju Dva i na samu Fabriku hrane, ali nema nikakve očevidne funkcionalne zavisnosti. Izgleda da tamo nema nijednog drugog ljudskog bića. On govori o 'mrtvacima', koji su izgleda kompjuterski programi ovakvi kao ja, mada nije jasno da li su, u stvari, sasvim drukčijeg porekla. On takođe pominje živa stvorenja koja naziva "starcima" ili "žabljoustima". Sa njima ima malo kontakta, u stvari, izbegava ih i nije jasno odakle su."
<BR>&nbsp;&nbsp;&nbsp;&nbsp;&nbsp;Ja duboko udahnuh vazduh. "Hičiji?"
<BR>&nbsp;&nbsp;&nbsp;&nbsp;&nbsp;"Ne znam, Robine. Ne mogu čak ni da nagađam. Prema Okamovom principu moglo bi se pretpostavljati da živa ne-ljudska bića koja nastanjuju artefakt Hičija mogu biti i sami Hičiji... ali direktnog dokaza nema. Mi nemamo pojma kako Hičiji izgledaju, znaš."
<BR>&nbsp;&nbsp;&nbsp;&nbsp;&nbsp;Znao sam naravno. Umirujuća je bila pomisao da bismo uskoro mogli to da utvrdimo.
<BR>&nbsp;&nbsp;&nbsp;&nbsp;&nbsp;"Ima li još nešto? Možeš li da mi kažeš kako idu pokušaji oko prenošenja fabrike ovamo?"
<BR>&nbsp;&nbsp;&nbsp;&nbsp;&nbsp;"Dabome, Robine", rekao je on, paleći lulu šibicom. "Samo bojim se da ovde nema povoljnih vesti. Taj objekat je izgleda programiran na jedan određeni kurs i pod potpunom je kontrolom. Na sve što mu uradimo on dejstvuje i suprotstavlja se."
<BR>&nbsp;&nbsp;&nbsp;&nbsp;&nbsp;Krenuli smo od ovih alternativa: ili ostaviti Fabriku hrane u Ortovoj maglini i pokušati nekako da na Zemlju otpremimo hranu, ili dovući i samu napravu. Sada se činilo da nemamo izbora. "Ima li... misliš li da je ona pod kontrolom Hičija?"
<BR>&nbsp;&nbsp;&nbsp;&nbsp;&nbsp;"Nema načina zasada da budemo u to sigurni. Ukratko, ja bih rekao da nije. Čini se kao automatsko reagovanje. Međutim", rekao je, odbijajući dimove iz lule, "ima i nešto ohrabrujuće. Mogu li da ti pokažem nekoliko slika sa fabrike?"
<BR>&nbsp;&nbsp;&nbsp;&nbsp;&nbsp;"Da, molim te", rekoh ja, ali on nije ni sačekao odgovor; Albert je učtiv, ali takođe i vispren program. On je iščezao i ja sam sad posmatrao scenu sa onim dečakom, Vonom, koji je pokazivao Peteru Herteru kako da otvori nešto nalik na poklopac u zidu jednog hodnika. Iz njega je on vadio mekane mlohave pakete nečega zavijenog u jasno crvene omote.
<BR>&nbsp;&nbsp;&nbsp;&nbsp;&nbsp;"Naše pretpostavke u vezi sa prirodom ovog artefakta čini se da su dokazane, Robine. Ovi paketi su za jelo i, kako Von kaže, oni se stalno popunjavaju. On ih gotovo celog svog života jede i, kao što vidiš, izgleda da je u odličnom zdravlju, u glavnim crtama. Bojim se da ga upravo sada hvata nazeb."
<BR>&nbsp;&nbsp;&nbsp;&nbsp;&nbsp;Ja bacih pogled na sat iza njega... on se uvek stara da zbog mene sat bude tačan. "To je onda sve za sada. Odmah me obavesti ako se pojavi nešto što ne bi bilo u skladu sa tvojim zaključcima."
<BR>&nbsp;&nbsp;&nbsp;&nbsp;&nbsp;"Dabome, Robine", reče on i nestade.
<BR>&nbsp;&nbsp;&nbsp;&nbsp;&nbsp;Spremao sam se da ustanem. Razgovor o hrani podsetio me je da bi otprilike sada trebalo da je gotov ručak, a ja ne samo da sam bio gladan, već sam imao planove i šta ću da radim posle ručka. Opasah ogrtač... a onda se setih poruke u vezi sa sudskim sporom. Sudski sporovi su sasvim obična stvar u životu bogatih ljudi, ali ako Morton želi nešto da mi kaže onda je verovatno bolje da ga saslušam.
<BR>&nbsp;&nbsp;&nbsp;&nbsp;&nbsp;On se odmah pojavio, za pisaćim stolom, nagnut napred s ozbiljnim izrazom lica. "Nas su tužili sudu, Robine", kazao je. "Korporaciju za eksploataciju Fabrike hrane, Korp. Kapija, pa onda Pola Hola, Doremu Herter-Hol i Petera Hertera, kako lično tako i u svojstvu staratelja suoptužene Žanine Herter. Plus Fondaciju i vas lično."
<BR>&nbsp;&nbsp;&nbsp;&nbsp;&nbsp;"Izgleda da imam veliko društvo, bar to. Treba li da se zabrinem."
<BR>&nbsp;&nbsp;&nbsp;&nbsp;&nbsp;Pauza. Ozbiljnim tonom: "Smatram da biste mogli, malo. Parnicu vodi Hanson Bover. Trišin suprug, ili udovac, zavisno od toga kako se posmatra." Morton je nešto žmirkao. To je bila neka greška kod ovog programa, i Esi stalno priča da će je otkloniti... ali ona nije uticala na njegove jurističke sposobnosti a meni se to nekako i dopadalo. "On je uspeo da ga oglase za čuvara Trišine zaostavštine, i na osnovu toga što je ona prva sletela na Fabriku hrane on traži puni udeo u svemu što se iz toga bude ostvarilo, kao da je misija obavljena do kraja."
<BR>&nbsp;&nbsp;&nbsp;&nbsp;&nbsp;To baš nije bilo smešno. Čak i ako ne uspemo da pomerimo onu prokletu stvar, sa novim razvojem događaja ta premija bi mogla da iznosi zaista mnogo. "Kako on to može da uradi? Ona je potpisala standardni ugovor, je l' tako? Znači treba samo da se pozovemo na taj ugovor. Ona se nije vratila, pa prema tome ne dobija svoj udeo."
<BR>&nbsp;&nbsp;&nbsp;&nbsp;&nbsp;"Tako ćemo i da kažemo ako završimo na sudu, da, Robine. Međutim postoje dva-tri prilično sumnjiva presedana. Možda čak ne ni sumnjiva... njen advokat smatra da su sasvim dobri, mada su nešto zastareli. Najvažniji je slučaj nekog momka koji je potpisao ugovor na pedeset hiljada dolara za prelazak Nijagarinih vodopada preko razapete žice. Ne održi li predstavu, ne dobije pare. On je pao sa žice na polovini puta. Sudovi su smatrali da je on održao predstavu, pa je moralo da mu bude isplaćeno."
<BR>&nbsp;&nbsp;&nbsp;&nbsp;&nbsp;"Pa to je ludost, Mortone!"
<BR>&nbsp;&nbsp;&nbsp;&nbsp;&nbsp;"Takvo je pravo zasnovano na presedanima, Robine. Ali ja sam rekao da treba samo malo da brinete. Ja mislim da mi verovatno nemamo šta da brinemo, samo nisam siguran da nemamo šta da brinemo. Moramo da potvrdimo prisustvo u sudu u roku od dva dana. Posle ćemo da vidimo šta će dalje biti."
<BR>&nbsp;&nbsp;&nbsp;&nbsp;&nbsp;"U redu. Odžmirkaj sada, Mortone", kazao sam i ustao, jer sad sam već bio apsolutno siguran da je vreme za ručak. U stvari, Esi se upravo pojavila na vratima, i, na moje razočarenje, bila je potpuno obučena.
<BR>&nbsp;&nbsp;&nbsp;&nbsp;&nbsp;Esi je vrlo lepa žena, i jedan od razloga što sam bio srećan što sam njome oženjen već pet godina bio je u tome što mi se svake naredne godine činila još lepšom nego prethodne. Ona mi obavi ruku oko vrata dok smo išli ka terasi, okrenu se i pogleda me u oči. "Šta se desilo, Robine?" upitala je.
<BR>&nbsp;&nbsp;&nbsp;&nbsp;&nbsp;"Ništa se nije desilo, draga S. Ja", kazao sam. "Samo što sam ja imao u planu da te pozovem da se posle ručka zajedno tuširamo."
<BR>&nbsp;&nbsp;&nbsp;&nbsp;&nbsp;"Ti si matori raskalašni jarac, starče", rekla je ona strogo. "Šta smeta ako se tuširamo kad se smrkne, onda kad ćemo i inače prirodno i neizbežno da idemo na spavanje?"
<BR>&nbsp;&nbsp;&nbsp;&nbsp;&nbsp;"Do večeri moram već da budem u Vašingtonu. A sutra ti ideš u Tuson na onu tvoju konferenciju, a onda ovog vikenda ja idem na lekarsku kontrolu. Ali, svejedno."
<BR>&nbsp;&nbsp;&nbsp;&nbsp;&nbsp;Ona je sela za sto. "Baš ne umeš da lažeš", primetila je. "Brže jedi, stari. Tuširanja ionako nikad nije dosta, na kraju krajeva."
<BR>&nbsp;&nbsp;&nbsp;&nbsp;&nbsp;"Znaš li, Esi, da si ti zdravo, čulno stvorenje? To je jedna od tvojih najboljih osobina."
<BR>&nbsp;&nbsp;&nbsp;&nbsp;&nbsp;Tromesečni izveštaj o mojim deonicama u rudnicima hrane bio je pre doručka u fascikli na stolu, u mom vašingtonskom apartmanu. Bio je gori nego što sam očekivao; najmanje dva miliona dolara izgorelo je pod brdima Vajominga, a još oko pedeset hiljada vatra će proždirati svakog dana dok je sasvim ne ugase. Ako je ikada ugase. To nije značilo da sam ja u škripcu, ali je moglo da znači da izvesni krediti do kojih sam lako dolazio više neće moći lako da se dobiju. I ne samo da sam ja to znao, nego dok sam stigao do dvorane za saslušavanje u Senatu, izgleda da je znao i ceo Vašington. Svoju izjavu sam dao brzo, u istoj formi kao kad sam ranije davao izjave, i kad sam završio senator Pregler objavi da je saslušanje završeno i povede me u restoran na ručak. "Ne mogu da vas razumem, Robine", rekao je. "Zar niste zbog tog požara promenili mišljenje o nekim stvarima?"
<BR>&nbsp;&nbsp;&nbsp;&nbsp;&nbsp;"Ne, zašto bih? Ja to dugoročno posmatram."
<BR>&nbsp;&nbsp;&nbsp;&nbsp;&nbsp;On zavrte glavom. "Čovek koji ima priličan udeo u akcijama rudnika hrane... tj. vi... traži da se ti rudnici više oporezuju! To je besmisleno."
<BR>&nbsp;&nbsp;&nbsp;&nbsp;&nbsp;Objašnjavao sam mu sve još jednom od početka. Gledano u celini, rudnici hrane bi lako mogli da odvoje, recimo, deset procenata svog bruto prihoda za obnavljanje Stenovitih Planina, pošto uljani škriljci budu iscrpeni. Ali nijedna kompanija to ne bi mogla da postigne sama za sebe. Ako bismo to učinili, izgubili bismo konkurentnu poziciju, svi ostali bi prodavali jeftinije od nas. "Prema tome, ako sprovedete ovaj amandman, Time", rekao sam, "mi ćemo svi biti prinuđeni da to učinimo. Cene hrane će porasti, jeste... ali ne mnogo. Moje računovođe kažu ne više od osam do devet dolara godišnje, po glavi stanovnika. A imaćemo ponovo gotovo netaknutu prirodu u tom kraju."
<BR>&nbsp;&nbsp;&nbsp;&nbsp;&nbsp;On se nasmejao. "Baš ste vi čudan čovek. Sa svim svojim dobročiniteljskim akcijama... i sa vašim novcem, a da i ne pominjem ove stvari..." on glavom pokaza na svemirske narukvice koje sam još nosio, tri narukvice, koje su obeležavale tri misije na kojima sam gotovo izludeo od straha a koje sam zaradio kao svemirski istraživač na Kapiji, "zašto se vi ne kandidujete za Senatora?"
<BR>&nbsp;&nbsp;&nbsp;&nbsp;&nbsp;"Ne želim to, Time. Osim toga, ako bih se kandidovao za državu Njujork bio bih rival vama i Šili, a ja to ne želim. Na Havajima ne provodim dovoljno vremena da bih postigao početni uspeh. A u Vajoming ne želim da se vratim."
<BR>&nbsp;&nbsp;&nbsp;&nbsp;&nbsp;On me potapša po ramenu. "Samo ovaj put", reče, "upotrebiću malo staromodnog političkog pritiska. Pokušaću da proguram vaš amandman, Robine, mada sam Bog zna šta će sve vaši protivnici pokušati da urade da bi to sprečili."
<BR>&nbsp;&nbsp;&nbsp;&nbsp;&nbsp;Pošto smo se rastali, ja se polako uputih natrag u hotel. Nije bilo nekog posebnog razloga da žurim natrag u Njujork, jer Esi je bila u Tusonu, pa sam tako odlučio da preostali deo dana provedem u svom hotelskom apartmanu u Vašingtonu... što je, kako se pokazalo, bila rđava odluka, ali to tada nisam znao. Razmišljao sam da li mi smeta kad me zovu "dobročiniteljem", ili ne. Moj stari psihoanalitičar pomogao mi je da steknem sposobnost prihvatanja zasluženih pohvala, ali ja sam većinu stvari radio sebe radi. Amandman o obnavljanju vegetacije ne bi me koštao ni prebijene pare; mi bismo sve to nadoknadili podizanjem cena, kao što sam već objasnio. Novac koji sam uložio u vasionske projekte mogao bi se isplatiti u vidu dolarskih profita... i verovatno hoće, smatrao sam... ali on ionako tamo odlazi zato što je i moj novac odande došao. A osim toga, ja sam tamo gore imao jedan nezavršen posao. Negde tamo gore. Sedeo sam pored prozora na poslednjem spratu hotela, četrdeset petom, i gledao u pravcu kongresne zgrade i Vašingtonovog spomenika, i pitao se da li je moj nezavršeni posao još u životu. Nadao sam se da jeste. Čak i ako oseća prema meni istu mržnju.
<BR>&nbsp;&nbsp;&nbsp;&nbsp;&nbsp;Razmišljanje o mom nedovršenom poslu navelo me je da se setim Esi koja je do sada stigla u Tuson, i ja iznenada osetih zabrinutost. Bilo je otprilike vreme da naiđe groznica koja se javljala na 130 dana. Nisam se toga na vreme setio. Nije mi se dopadala pomisao da ona bude tri hiljade kilometara daleko ako napad bude jak. I, mada ja nisam ljubomoran čovek, čak i ako napad bude blag, sa razvratnim i orgijastičnim simptomima, kakvi su se sve češće pojavljivali, stvarno bih više voleo da ona preda mnom pokaže te razvratne i orgijastične simptome.
<BR>&nbsp;&nbsp;&nbsp;&nbsp;&nbsp;A zašto da ne? Pozvao sam Harijetu i naložio joj da mi rezerviše mesto za popodnevni let za Tuson. Svoje poslove sam mogao i odande da obavljam isto tako dobro, uz nešto manje udobnosti. Krenuo sam da obavljam neke od poslova. Prvo sam pozvao Alberta. Nije bilo nikakvih važnih novih vesti, rekao je, sem što je izgledalo da se kod dečaka vrlo jak nazeb pogoršava. "Dali smo uputstva Herter-Holovima da mu daju standardne antibiotike i lekove za suzbijanje simptoma bolesti", rekao mi je, "ali, razume se, oni će ovu poruku primiti tek kroz nekoliko nedelja."
<BR>&nbsp;&nbsp;&nbsp;&nbsp;&nbsp;"Je l' opasno?"
<BR>&nbsp;&nbsp;&nbsp;&nbsp;&nbsp;On se namršti, odbijajući dimove. "Von nikada ranije nije bio izložen većini virusa i bakterija", kazao je, "pa zato nisam u stanju da budem određeniji u svojoj izjavi. Ali ne, jako se nadam da nije opasno. U svakom slučaju, naša ekspedicija ima lekove i opremu koji su potrebni za gotovo sve bolesti."
<BR>&nbsp;&nbsp;&nbsp;&nbsp;&nbsp;"Znaš li još nešto u vezi sa njim?"
<BR>&nbsp;&nbsp;&nbsp;&nbsp;&nbsp;"Vrlo mnogo, ali ništa što bi izmenilo moje ranije procene, Robine." Puf, puf. "Majka mu je bila Španjolka, otac Anglo- Amerikanac, i oboje su bili svemirski istraživači na Kapiji. Tako bar izgleda. A to su verovatno na neki način, bila i lica koja on naziva 'mrtvacima', mada je još nejasno šta su oni."
<BR>&nbsp;&nbsp;&nbsp;&nbsp;&nbsp;"Alberte, potraži podatke o nekoj staroj misiji upućenoj na Kapiju, najmanje pre deset godina. Vidi da li možda ima neka u kojoj su bili Amerikanac i Španjolka... koji se nisu vratili."
<BR>&nbsp;&nbsp;&nbsp;&nbsp;&nbsp;"Dabome, Bobe." Jednom prilikom moraću da mu kažem da pređe na malo moderniji rečnik mada, u stvari, odlično funkcioniše i ovakav kakav je. On se oglasio gotovo u istom trenutku. "Nema takve misije. Međutim, bio je lansiran brod u kome se nalazila jedna Španjolka u drugom stanju, i o njemu dosad nije bilo izveštaja. Da li da prikažem detaljne podatke?"
<BR>&nbsp;&nbsp;&nbsp;&nbsp;&nbsp;"Dabome, Alberte", rekao sam ja, ali on nije tako programiran da može da zapazi ovakve nijanse. Detaljni podaci nisu mnogo kazivali. Tu ženu nisam poznavao; ona je tamo gore otišla pre mene. Ali, bila je uzela jednu "jedinicu" pošto je preživela misiju u kojoj su nastradali njen muž i ostala tri člana posade u "petici". O njoj se nikad više ništa nije čulo. Misija je bila čista lutrija, idi-vidi-da-li-nešto-može-da-se- dobije. Ona je dobila bebu, na nekom nepoznatom mestu.
<BR>&nbsp;&nbsp;&nbsp;&nbsp;&nbsp;"Time nije objašnjeno šta je sa Vonovim ocem, je l' tako?"
<BR>&nbsp;&nbsp;&nbsp;&nbsp;&nbsp;"Nije, Robine, ali možda je on bio u nekoj drugoj misiji. Ako pretpostavimo da su 'mrtvaci' na neki način u vezi sa misijama s kojih se niko nije vratio, mora da je takvih bilo nekoliko."
<BR>&nbsp;&nbsp;&nbsp;&nbsp;&nbsp;"Da li time nabacuješ mogućnost da su mrtvaci, u stvari, svemirski istraživači?"
<BR>&nbsp;&nbsp;&nbsp;&nbsp;&nbsp;"Dabome, Robine."
<BR>&nbsp;&nbsp;&nbsp;&nbsp;&nbsp;"Ali, kako? Misliš da su možda njihovi mozgovi 'konzervirani'?"
<BR>&nbsp;&nbsp;&nbsp;&nbsp;&nbsp;"U to sumnjam, Robine", odgovorio je on, ponovo brižljivo pripaljujući lulu. "Ne raspolažemo dovoljnim podacima, ali ja bih rekao da uskladištenje celog mozga iznosi samo nula koma jedan odsto verovatnoće.
<BR>&nbsp;&nbsp;&nbsp;&nbsp;&nbsp;"Koje bi bile druge mogućnosti?"
<BR>&nbsp;&nbsp;&nbsp;&nbsp;&nbsp;"Možda očitavanje informacija iz memorije uskladištene hemijskim putem... nije visok stepen verovatnoće, možda recimo nula koma tri. To nam je ujedno i najveći stepen verovatnoće. Dobrovoljni interfejs od strane subjekta kao, na primer, kad bi oni preneli na trake na neki način svu svoju memoriju, ima vrlo nisku verovatnoću. Nula koma nula nula jedan, najviše. Direktna duhovna povezanost... koju bismo smatrali nekom vrstom telepatije... otprilike isto toliko. Pomoću nepoznatih sredstava, nula koma pet plus. Razume se, Robine", dodade on brzo, "ti shvataš da su sve ove procene zasnovane na nedovoljnom broju podataka u na neadekvatnim hipotezama."
<BR>&nbsp;&nbsp;&nbsp;&nbsp;&nbsp;"Pretpostavljam da bi ti bilo lakše kad bi mogao direktno da razgovaraš sa mrtvacima"
<BR>&nbsp;&nbsp;&nbsp;&nbsp;&nbsp;"Dabome, Bobe. I ja se upravo spremam da zatražim takav kontakt preko kompjutera koji se nalazi na brodu Herter-Holovih, ali za to je potrebno dobro prethodno programiranje. Ono nije naročito dobar kompjuter, Robine." Oklevao je. "Robine? Ima još nešto zanimljivo."
<BR>&nbsp;&nbsp;&nbsp;&nbsp;&nbsp;"A šta?"
<BR>&nbsp;&nbsp;&nbsp;&nbsp;&nbsp;"Kao što znaš, nekoliko velikih svemirskih brodova nalazilo se u dokovima na Fabrici hrane prilikom njenog otkrivanja. Od onda je često osmatramo. Broj brodova ostao je isti... ne računajući brod Herter-Holovih kao ni onaj u kome je Von stigao pre dva dana, razume se. Ali nije izvesno da su to sve isti brodovi."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nije izvesno, Robine", podvukao je on. "Hiči-brodovi su međusobno vrlo slični. Ali pažljivim razgledanjem uveličanih snimaka uočena je promena položaja bar kod jednog od velikih brodova. Možda i kod sva tri. Kao da su brodovi koji su se tu nalazili odleteli, a novi mesto njih pristali."
<BR>&nbsp;&nbsp;&nbsp;&nbsp;&nbsp;Hladna jeza prođe mi niz leđa. "Alberte", rekao sam, teško izgovarajući reči, "da li ti znaš šta bi to značilo?"
<BR>&nbsp;&nbsp;&nbsp;&nbsp;&nbsp;"Dabome, Robine", izjavio je on svečano, "to bi značilo da i dalje obavlja svoj posao. Da pretvara kometne gasove u UVKA- hranu. Koju nekuda šalje."
<BR>&nbsp;&nbsp;&nbsp;&nbsp;&nbsp;Ja jedva progutah pljuvačku, a Albert je nastavio. "Takođe", rekao je, "u okolnom prostoru postoji mnogo jonizujuće radijacije. Moram da priznam da ne znam odakle ona potiče."
<BR>&nbsp;&nbsp;&nbsp;&nbsp;&nbsp;"Da li to predstavlja opasnost za Herter-Holove?"
<BR>&nbsp;&nbsp;&nbsp;&nbsp;&nbsp;"Ne, Robine, ne bih rekao. Ne veću od one koju, recimo, ima piezovozija za tebe. Nisam ja zabrinut zbog opasnosti, nego me zbunjuje to što ne znam odakle potiče."
<BR>&nbsp;&nbsp;&nbsp;&nbsp;&nbsp;"Zar ne možeš da zamoliš Herter-Holove da provere?"
<BR>&nbsp;&nbsp;&nbsp;&nbsp;&nbsp;"Dabome da mogu, Robine. I već sam ih zamolio. Ali proći će pedeset dana dok stigne odgovor."
<BR>&nbsp;&nbsp;&nbsp;&nbsp;&nbsp;Otpustio sam ga i zavalivši se u stolici počeo da razmišljam o Hičijima i njihovim čudnim putevima...
<BR>&nbsp;&nbsp;&nbsp;&nbsp;&nbsp;A onda je ono naišlo.
<BR>&nbsp;&nbsp;&nbsp;&nbsp;&nbsp;Sve moje stolice oko pisaćeg stola projektovane su tako da pružaju maksimalnu udobnost i stabilnost, ali ovog puta gotovo sam se prevrnuo. U deliću sekunde, počeli su bolovi. Ne samo bolovi; osećao sam vrtoglavicu, nisam znao gde sam, čak sam imao halucinacije. Glava je htela da mi prsne, a u plućima je žegao oganj. Nikad u životu nisam se osećao tako bolestan, kako telesno tako i duševno, dok sam istovremeno sebe uhvatio kako u mašti izvodim neverovatne podvige u seksualnoj gimnastici.
<BR>&nbsp;&nbsp;&nbsp;&nbsp;&nbsp;Pokušao sam da ustanem, ali nisam mogao. Svalio sam se natrag u stolicu, potpuno nemoćan. "Harijeta!" zakrkljao sam. "Pozovi doktora!"
<BR>&nbsp;&nbsp;&nbsp;&nbsp;&nbsp;Bile su joj potrebne pune tri sekunde da se javi, a kad se pojavila njena slika treperila je još gore nego Mortonova. "Gospodine Brodhed", kazala je zabrinuto sa čudnim izrazom lica, "ja ne znam u čemu je stvar, ali sva kola su zauzeta. Ja... ja... ja..." Ne samo da joj je glas zapeo, nego su joj glava i telo izgledali kao da je zapela i video traka, stalno se vraćajući na početak iste reči pa zapinjući i počinjući ponovo.
<BR>&nbsp;&nbsp;&nbsp;&nbsp;&nbsp;Pao sam sa stolice na pod, a moja poslednja trezvena misao bila je:
<BR>&nbsp;&nbsp;&nbsp;&nbsp;&nbsp;Groznica.
<BR>&nbsp;&nbsp;&nbsp;&nbsp;&nbsp;Povratila se. Gora nego što mi se ikad dosad činila. Gora, možda, od one koju bih mogao da preživim, i tako jaka, tako bolna, tako užasavajuće, rastrojavajuće čudna, da nisam bio siguran ni da li želim da je preživim.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
