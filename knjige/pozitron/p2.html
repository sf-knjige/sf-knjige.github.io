<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;U početku - a početak se zbio gotovo dva stoleća pre ove posete hirurgu - niko ne bi ni pomislio da je Endru Martin išta drugo do robot, što i jeste bio.
<BR>&nbsp;&nbsp;&nbsp;&nbsp;&nbsp;U ono davno doba kada je tek sišao sa montažne trake u korporaciji 'Roboti i mehanički ljudi Sjedinjenih Država', bio je robot po izgledu, kao i svi koji su ikada postojali, pažljivo konstruisan i veličanstveno funkcionalan: gladak mehanički predmet, pozitronski mozak ugrađen u manje-više čovekoliko kućište od metala i plastike.
<BR>&nbsp;&nbsp;&nbsp;&nbsp;&nbsp;Njegovi dugi vitki udovi bili su precizno načinjeni mehanizmi od titanijuma presvučenog čelikom, uz dodatak silikonskih umetaka u zglobovima, kako bi se izbeglo trenje metala o metal. Omotači zglobova bili su od najboljeg savitljivog polietilena. Oči su mu bile fotoelektrične ćelije koje su blistale dubokim crvenim sjajem. Njegovo lice - bilo je preterano nazvati ga licem; bio je to pre ovlašni nacrt lica - bilo je potpuno nesposobno za bilo kakav izraz. Njegovo glatko bespolno telo bilo je nedvosmisleno proizveden predmet. Bio je dovoljan jedan pogled da se vidi da je u pitanju mašina, ništa bodrija, ništa ljudskija, ništa življa od telefona, džepnog računara ili automobila.
<BR>&nbsp;&nbsp;&nbsp;&nbsp;&nbsp;Ali to je bilo u drugom dobu, veoma, veoma davno.
<BR>&nbsp;&nbsp;&nbsp;&nbsp;&nbsp;Bilo je to doba kada roboti još nisu bili uobičajen prizor na Zemlji - skoro u sam osvit robotike, jedva jednu generaciju posle vremena kada su prvi veliki robotičari, kakvi su Alfred Lening i Piter Bogert i legendarni robopsiholog Suzan Kelvin, obavili svoj istorijski posao, razvivši i usavršivši principe na osnovu kojih su nastali prvi pozitronski mozgovi.
<BR>&nbsp;&nbsp;&nbsp;&nbsp;&nbsp;Cilj tih pionira bio je da stvore robote sposobne da preuzmu na sebe mnoge velike terete koje su dotad morala da nose ljudska bića. I to je bio deo problema s kojim se suočila robotika, u ta davna vremena nastanka nauke o veštačkom životu, krajem dvadesetog i početkom dvadeset prvog veka: nespremnost većine ljudskih bića da prepuste te terete mehaničkim zamenama. Zbog te nespremnosti, u skoro svim zemljama doneti su veoma strogi zakoni - svet je tada još bio podeljen na mnoge nacije - protiv upotrebe robotskog rada na Zemlji.
<BR>&nbsp;&nbsp;&nbsp;&nbsp;&nbsp;Do 2007. godine roboti su bili zabranjeni na skoro čitavoj planeti, osim za naučna istraživanja pod pažljivo kontrolisanim uslovima. Roboti su mogli da putuju u svemir, da, na sve brojnije fabrike i istraživačke stanice van Zemlje - neka se oni snalaze sa problemima na smrznutom Ganimedu i usijanom Merkuru, neka oni iskuse sve neprijatnosti muvanja po površini Meseca, neka oni strašno rizikuju u ranim eksperimentima sa Skokom, koji će, na kraju, čovečanstvu doneti hipersvemir i zvezde.
<BR>&nbsp;&nbsp;&nbsp;&nbsp;&nbsp;Ali roboti u slobodnoj i širokoj upotrebi na Zemlji, roboti koji zauzimaju dragocena radna mesta, koja bi inače bila na raspolagaju stvarnim, prirodno rođenim ljudskim bićima od krvi i mesa - ne! Ne! Ovde nam ne trebaju nikakvi roboti!
<BR>&nbsp;&nbsp;&nbsp;&nbsp;&nbsp;Pa, to je na kraju moralo da se promeni, naravno. A najdramatičnije promene počele su upravo u vreme kada je robot NDR-113, koji će jednog dana postati poznat kao Endru Martin, upravo bio sklapan u glavnoj fabrici za severno područje korporacije 'Roboti i mehanički ljudi Sjedinjenih Država'.
<BR>&nbsp;&nbsp;&nbsp;&nbsp;&nbsp;Jedan od činilaca koji su doprineli postepenom slomu svih antirobotskih predrasuda na Zemlji, u to vreme, bila je obična propaganda. 'Roboti i mehanički ljudi Sjedinjenih Država' nisu bili samo naučna korporacija, nego su znali ponešto i o značaju profitabilnosti. Stoga su našli načine, tihe, mirne i efikasne, da načnu frankenštajnovski mit o robotima, doživljavanje mehaničkih ljudi kao strašnih teturavih Golema.
<BR>&nbsp;&nbsp;&nbsp;&nbsp;&nbsp;Roboti su tu naše udobnosti radi, tvrdili su propagandisti RMLJSD. Roboti su tu da nam pomognu. Roboti nam nisu neprijatelji. Roboti su potpuno bezbedni, bezbedni van svake sumnje i u svakoj prilici.
<BR>&nbsp;&nbsp;&nbsp;&nbsp;&nbsp;I - pošto je sve to zaista bilo istina - ljudi su počeli da prihvataju prisustvo robota među sobom. Uglavnom su pri tom gunđali. Mnogi ljudi, možda i većina, osećali su se neprijatno i pri samoj pomisli na robote; ali shvatali su potrebu za njima i počeli su barem da podnose njihovo prisustvo, ukoliko se, naravno, i dalje primenjuju sva ograničenja propisana za upotrebu robota.
<BR>&nbsp;&nbsp;&nbsp;&nbsp;&nbsp;Postojala je potreba za robotima, dopadalo im se to ili ne, jer je nekako u to vreme broj stanovnika Zemlje počeo da se smanjuje. Posle dugih patnji u dvadesetom stoleću, svet je zašao u doba relativne smirenosti, harmonije, pa čak i razuma - barem u izvesnom stepenu. Postao je tiše, mirnije, srećnije mesto. Ljudi je bilo nešto manje, ne zbog strašnih ratova ili pošasti, nego zato što su porodice uglavnom bile manje, birajući kvalitet umesto kvantiteta. Migracije na novonaseljene svetove takođe su umanjivale stanovništvo Zemlje: migracije u prostranu mrežu podzemnih naselja za Mesecu, u kolonije u asteroidnom pojasu i na Jupiterovim i Saturnovim mesecima, i na veštačke svetove u orbiti oko Zemlje i Marsa.
<BR>&nbsp;&nbsp;&nbsp;&nbsp;&nbsp;Zbog svega toga više nije bilo mesta strahu da će neko zbog robota izgubiti posao. Strah od gubitka posla na Zemlji ustupio je mesto brizi da se reši problem nedostatka radnika. Iznenada su roboti, na koje se nekada gledalo s toliko nelagodnosti, straha, pa čak i mržnje, postali neophodni za održavanje blagostanja sveta koji je imao sve materijalne prednosti, ali više nije bilo dovoljno stanovnika koji bi čistili ulice, vozili taksi, kuvali, ložili peći.
<BR>&nbsp;&nbsp;&nbsp;&nbsp;&nbsp;U to doba smanjene populacije i povećanog blagostanja proizveden je NDR-113 - budući Endru Martin. Upotreba robota na Zemlji više nije bila protivzakonita; ali i dalje su važila stroga ograničenja koja su robote držala daleko od pogleda ljudi. Naročito robote programirane za obične kućne poslove, što je bila glavna svrha koju je Džerald Martin imao na umu za NDR-113.
<BR>&nbsp;&nbsp;&nbsp;&nbsp;&nbsp;U to doba je malo ko imao robota za kućnog slugu. Većinu ljudi ta pomisao je suviše plašila - a bilo je i suviše skupo.
<BR>&nbsp;&nbsp;&nbsp;&nbsp;&nbsp;Ali Džerald Martin nije bio bilo ko. Bio je član regionalnog zakonodavnog tela, i to moćan član, jer predsedavao je Komitetom za nauku i tehnologiju, uz veliki autoritet i ugled, ogromnu snagu volje i karakter. Šta bi Džerald Martin rešio da postigne, to bi svakako i postigao. Šta bi Džerald Martin rešio da stekne, to bi svakako i stekao. Verovao je u robote: znao je da su oni neizbežni ako se hoće napredak, i da će na kraju postati nezamenljiv deo ljudskog društva na svakom nivou.
<BR>&nbsp;&nbsp;&nbsp;&nbsp;&nbsp;I tako je, iskoristivši do maksimuma položaj u Komitetu za nauku i tehnologiju, uspeo da izvede da roboti postanu deo njegovog privatnog života, kao i života njegove porodice. Da bi stekao dublje razumevanje robota, kako je rekao. Kako bi pomogao ostalim članovima regionalnog zakonodavnog tela da saznaju kako da se najbolje nose sa problemima koje će doneti nastupajuća era robota. Hrabro i odvažno, Džerald Martin se ponudio za opit, i prihvatio da primi jednu grupu domaćih robota u svoj sopstveni dom.
<BR>&nbsp;&nbsp;&nbsp;&nbsp;&nbsp;Prvi roboti koji su stigli bili su jednostavni i predviđeni za pojedinačne rutinske poslove. Bili su uglavnom ljudskog oblika, ali jedva da su išta govorili dok su išli za svojim poslom na onaj tihi, efikasni način karakterističan za mašine, što su nesumnjivo i očito bili. Martinovima je isprva bilo čudno da ih stalno gledaju, ali brzo su postali deo porodične atmosfere, ne izazivajući više pažnje od kakvog tostera ili usisivača.
<BR>&nbsp;&nbsp;&nbsp;&nbsp;&nbsp;A onda...
<BR>&nbsp;&nbsp;&nbsp;&nbsp;&nbsp;"Ovo je NDR-113", objavio je Džerald Martin jednog svežeg, vetrovitog junskog popodneva, kada je kamionet za isporuke prišao dugim putem koji je vodio do veličanstvenog imanja porodice Džeralda Martina, na vrhu brda, i ostavio im glatkog, sjajnog mehaničkog čoveka. "Naš lični robot za domaćinstvo. Naš sopstveni porodični sluga."
<BR>&nbsp;&nbsp;&nbsp;&nbsp;&nbsp;"Kako se zove?" upitala je Amanda. Amanda je bila mlađa od dve kćeri Martinovih, malo zlatokoso dete prodornih plavih očiju.
<BR>&nbsp;&nbsp;&nbsp;&nbsp;&nbsp;"NDR-113."
<BR>&nbsp;&nbsp;&nbsp;&nbsp;&nbsp;"To mu je ime?"
<BR>&nbsp;&nbsp;&nbsp;&nbsp;&nbsp;"To mu je serijski broj."
<BR>&nbsp;&nbsp;&nbsp;&nbsp;&nbsp;Amanda se namrštila. "En-de-er. Endeer 113. To je čudno ime."
<BR>&nbsp;&nbsp;&nbsp;&nbsp;&nbsp;"Serijski broj", ponovio je Džerald Martin.
<BR>&nbsp;&nbsp;&nbsp;&nbsp;&nbsp;Ali Amanda to nije prihvatila. "Endeer. Ne možemo ga tako zvati. To uopšte ne zvuči kao pristojno ime."
<BR>&nbsp;&nbsp;&nbsp;&nbsp;&nbsp;"Slušaj je samo", rekla je Melisa Martin. Melisa je bila starija kći Martinovih; pet godina starija od Amande, tamnokosa i tamnooka. Melisa je bila gotovo odrasla, barem po načinu razmišljanja. Amanda je, pak, bila samo dete i zato ju je Melisa smatrala glupom po definiciji. "Ne sviđa joj se robotov serijski broj."
<BR>&nbsp;&nbsp;&nbsp;&nbsp;&nbsp;"En-de-er", rekla je Amanda, namerno ne obraćajući pažnju na Melisu. "To ništa ne valja. Zaista. Hajde da ga zovemo Endru."
<BR>&nbsp;&nbsp;&nbsp;&nbsp;&nbsp;"Endru?" upitao je Džerald Martin.
<BR>&nbsp;&nbsp;&nbsp;&nbsp;&nbsp;"Ima 'en', zar ne? I 'd' i 'r'. N-D-R. Endru."
<BR>&nbsp;&nbsp;&nbsp;&nbsp;&nbsp;"Slušaj je samo", podsmešljivo je rekla Melisa.
<BR>&nbsp;&nbsp;&nbsp;&nbsp;&nbsp;Ali Džerald Martin se nasmešio. Znao je da nije neobično pretvoriti robotova serijska slova u ime. Robote iz serije JN često su zvali Džon ili Džejn. RG roboti su postajali Argus. QT robote su zvali Kjuti. Pa, ovo je bio robot iz serije NDR, a Amanda je želela da se zove Endru. Fino. Fino. Džerald Martin je umeo da dopusti da Amanda radi onako kako Amanda misli da je za Amandu najbolje. Unutar određenih granica, naravno.
<BR>&nbsp;&nbsp;&nbsp;&nbsp;&nbsp;"Vrlo dobro", rekao je. "Neka bude Endru."
<BR>&nbsp;&nbsp;&nbsp;&nbsp;&nbsp;I bio je Endru. Toliko da tokom svih narednih godina niko u porodici Martin nije ni pokušao da ga oslovi sa NDR-113. Na kraju je serijski broj sasvim zaboravljen i morali bi da ga traže kada bi trebalo pozvati servis. I sam Endru je tvrdio da je zaboravio sopstveni broj, iako to nije bilo sasvim tačno. Bez obzira koliko vremena prošlo, on ništa nije zaboravljao, ako je samo želeo da pamti.
<BR>&nbsp;&nbsp;&nbsp;&nbsp;&nbsp;Ali kako je vreme odmicalo, stvari su se za Endrua menjale, i sve manje je želeo da pamti broj. Ostavio ga je pažljivo skrivenog u bankama podataka i nikad nije ni pomislio da ga potraži. Sada je bio Endru, Endru Martin - Endru iz porodice Martin...
<BR>&nbsp;&nbsp;&nbsp;&nbsp;&nbsp;Bio je visok, vitak i skladan, jer NDR roboti su bili tako konstruisani. Kretao se tiho i glatko po veličanstvenoj kući nad Pacifikom, u kojoj je živela porodica Martin, efikasno obavljajući sve što su Martinovi tražili od njega.
<BR>&nbsp;&nbsp;&nbsp;&nbsp;&nbsp;Bila je to kuća iz starog doba, prostrana i veličanstvena zgrada kojoj je zaista bio potreban odred posluge za održavanje; ali više nije bilo posluge, osim robota, i to je Martinovima pravilo pomalo problema pre nego što se Džerald Martin ponudio za ovaj eksperiment. Sada se par robota baštovana starao o blistavozelenim travnjacima, kresao veličanstvene živice plamenocrvenih azaleja i uklanjao opale izdanke visokog palmovog drveća koje je oivičavalo greben iza kuće. Robot spremačica se borio sa prašinom i paučinom. A robot Endru služio je porodici Martin kao lakej, batler, družbenica i vozač. Pripremao je jelo; birao je i služio vina koja je Džerald Martin toliko voleo; starao se o odeći porodice; razmeštao je i pazio na njihov lepi nameštaj, njihova umetnička dela, bezbroj njihovih predmeta.
<BR>&nbsp;&nbsp;&nbsp;&nbsp;&nbsp;Endru je imao još jednu dužnost, koja mu je oduzimala toliko vremena da je zanemarivao ostatak kućnih poslova.
<BR>&nbsp;&nbsp;&nbsp;&nbsp;&nbsp;Imanje Martinovih - jer bilo je imanje, ništa manje, veliko imanje - bilo je izdvojeno, usamljeno na divnom grebenu iznad ledenoplavog okeana. U blizini se nalazio gradić, ali najbliži ozbiljan grad, San Francisko, bio je daleko niz obalu. Gradovi su počeli da se osipaju, doduše, i ljudi su sve više voleli da komuniciraju elektronski, i da ne žive blizu jedni drugih. Tako su ćerke Martinovih, u velikoj i divnoj usamljenosti, imale malo društva za igru.
<BR>&nbsp;&nbsp;&nbsp;&nbsp;&nbsp;Doduše, imale su Endrua.
<BR>&nbsp;&nbsp;&nbsp;&nbsp;&nbsp;Gospođica je prva shvatila kako treba urediti stvari.
<BR>&nbsp;&nbsp;&nbsp;&nbsp;&nbsp;('Gospođicom' je Endru uvek zvao Melisu, ne zato što nije umeo da izgovori njeno ime, nego zato što mu se činilo nedoličnim da joj se tako prisno obraća. Amanda je za njega uvek bila 'Mala Gospođica', i nikad ništa drugo. Gđa Martin - ona se zvala Lusi - za Endrua je bila 'Gospođa'. Što se tiče Džeralda Martina, on je bio 'Gospodin'. Džerald Martin je pripadao onoj grupi ljudi koju ogromna većina sveta, ne samo roboti, najradije oslovljava sa 'Gospodine'. Broj osoba koje su ga zvale 'Džerald' bio je veoma mali, a bilo je nemoguće i zamisliti da ga neko oslovljava sa 'Džeri'.)
<BR>&nbsp;&nbsp;&nbsp;&nbsp;&nbsp;Gospođica je brzo razumela mnogo šta o tome kako se može iskoristiti prisustvo robota u kući. Trebalo je samo primenjivati Drugi zakon.
<BR>&nbsp;&nbsp;&nbsp;&nbsp;&nbsp;"Endru", rekla je, "naređujemo ti da ostaviš to što radiš i da se igraš s nama."
<BR>&nbsp;&nbsp;&nbsp;&nbsp;&nbsp;Tog trenutka Endru je sređivao knjige u biblioteci Martinovih, koje su pobegle iz abecednog niza, što se knjigama često dešava.
<BR>&nbsp;&nbsp;&nbsp;&nbsp;&nbsp;Zastao je i spustio pogled sa visoke police od mahagonija između dva ogromna prozora sa vitražima na severnom kraju sobe. Blago je odgovorio. "Izvinite, Gospođice. Trenutno sam zauzet poslom koji mi je zadao vaš otac. Gospodinova naredba ima veću težinu od ovakvog vašeg zahteva."
<BR>&nbsp;&nbsp;&nbsp;&nbsp;&nbsp;"Čula sam šta ti je tata rekao", odgovorila je Gospođica. "Rekao je 'Voleo bih da središ te knjige, Endru. Poređaj ih po nekom razumnom sistemu.' Je li tako bilo?"
<BR>&nbsp;&nbsp;&nbsp;&nbsp;&nbsp;"Upravo tako mi je rekao, Gospođice. Upravo tim rečima."
<BR>&nbsp;&nbsp;&nbsp;&nbsp;&nbsp;"E pa, znači, pošto je rekao samo da bi voleo da središ knjige - a ne poričeš da je baš tako bilo - to i nije neko naređenje, zar ne? Više je predlog. Ili nagoveštaj. Predlog nije naređenje. A nije ni nagoveštaj. Endru, ja ti naređujem. Ostavi knjige takve kakve su i povedi mene i Amandu u šetnju po plaži."
<BR>&nbsp;&nbsp;&nbsp;&nbsp;&nbsp;Bila je to savršena primena Drugog zakona. Endru je smesta spustio knjige i sišao s merdevina. Gospodin je bio glava porodice; ali nije izdao izričito naređenje, barem ne u strogom shvatanju reči, a Gospođica jeste. Svakako jeste. A naređenje od ljudskog bića koje pripada ovom domaćinstvu - svakog ljudskog bića koje pripada domaćinstvu - imalo je veću težinu od običnog izražavanja predloga od nekog drugog člana domaćinstva, pa makar taj član bio sam Gospodin.
<BR>&nbsp;&nbsp;&nbsp;&nbsp;&nbsp;Endru zapravo nije imao nikakvih problema s tim. Voleo je Gospođicu, a još više je voleo Malu Gospođicu. U svakom slučaju, uticaj koji su one imale na njegovo ponašanje, kod ljudskih bića bi se zvalo uticajem ljubavi. Endru je to smatrao ljubavlju, jer nije znao drugi izraz za ono što je osećao prema devojčicama. Nesumnjivo je osećao nešto. I to je samo po sebi već bilo čudno, ali pretpostavljao je da je sposobnost za ljubav ugrađena u njega isto kao i ostale razne sposobnosti. I tako, ako su želele da on izađe i igra se s njima, rado je to činio - pod uslovom da se sve uklapalo u okvire Tri zakona.
<BR>&nbsp;&nbsp;&nbsp;&nbsp;&nbsp;Staza koja je vodila na plažu bila je strma i vetrovita, puna stenja, izlokanih rupa i drugih neprijatnih prepreka. Niko je i nije, koristio osim Gospođice i Male Gospođice, jer je i sama plaža predstavljala samo iskrzanu peščanu traku pokrivenu naplavljenim drvetom i osušenom morskom travom, a okean je, tu u severnom delu Kalifornije, bio suviše hladan da bi se i pomislilo na plivanje bez zaštitnog odela. Ali devojčice su ga volele i takvog, praznog, namćorastog i vetrovitog.
<BR>&nbsp;&nbsp;&nbsp;&nbsp;&nbsp;Dok su polako silazili, Endru je jednom rukom držao Gospođicu a drugom nosio Malu Gospođicu. Obe devojčice bi najverovatnije sišle niz stazu i same, bez ikakvih problema, ali Gospodin je izdao vrlo stroga naređenja što se tiče staze prema plaži. "Dobro pazi da ne trče i ne skaču po njoj, Endru. Ako se sapletu na pogrešnom mestu, padale bi dvadeset metara. Ne mogu da im zabranim da idu dole, ali hoću da u svakom trenutku budeš tik uz njih, kako bi pazio da ne naprave neku glupost. To je naređenje."
<BR>&nbsp;&nbsp;&nbsp;&nbsp;&nbsp;Jednog dana, Endru je to znao, Gospođica, ili možda čak i Mala Gospođica, daće mu protivrečno naređenje i tražiće da on stoji i gleda kako njih dve vrtoglavo trče niz breg ka plaži. Kad se to bude desilo, u njegovom pozitronskom mozgu stvoriće se moćni ekvipotencijal suprotnosti, i svakako će mu biti veoma teško da se snađe.
<BR>&nbsp;&nbsp;&nbsp;&nbsp;&nbsp;Gospodinovo naređenje će na kraju prevagnuti, naravno, jer je sadržalo elemente i Prvog i Drugog zakona, a sve što se odnosi na Prvi zakon uvek ima vrhunsku prednost. Pa ipak, Endru je znao da će njegovi vodovi biti veoma napregnuti prvi put kad se sukobe Gospodinova naređenja i hirovi devojčica.
<BR>&nbsp;&nbsp;&nbsp;&nbsp;&nbsp;No, zasad su Gospođica i Mala Gospođica bile spremne da se povinuju pravilima. Pažljivo, korak po korak, silazio je niz liticu. Na dnu je pustio ruku Gospođici i spustio Malu Gospođicu na vlažni pesak. Obe su smesta otrčale, veselo jurcajući duž ivice moćnog, zapenjenog mora.
<BR>&nbsp;&nbsp;&nbsp;&nbsp;&nbsp;"Morska trava!" povikala je Gospođica, podigavši debeo, užast izdanak duži od nje, i mašući njime kao bičem. "Pogledaj samo ovu morsku travu, Endru!"
<BR>&nbsp;&nbsp;&nbsp;&nbsp;&nbsp;"A ovo parče drveta!" rekla je Mala Gospođica. "Zar nije divno, Melisa?"
<BR>&nbsp;&nbsp;&nbsp;&nbsp;&nbsp;"Možda tebi jeste", prezrivo je rekla starija devojčica. Uzela je čvornovat i izlokan komad drveta od Male Gospođice, površno ga pogledala i odbacila, stresavši se. "Brrr. Svašta raste po njemu."
<BR>&nbsp;&nbsp;&nbsp;&nbsp;&nbsp;"I to je samo morska trava", rekla je Mala Gospođica. "Je li tako, Endru?"
<BR>&nbsp;&nbsp;&nbsp;&nbsp;&nbsp;Podigla je odbačeni komadić drveta i predala mu ga na pregled.
<BR>&nbsp;&nbsp;&nbsp;&nbsp;&nbsp;"Da, alge", odgovorio je.
<BR>&nbsp;&nbsp;&nbsp;&nbsp;&nbsp;"Al-alge?"
<BR>&nbsp;&nbsp;&nbsp;&nbsp;&nbsp;"Alge. Stručni naziv za morsku travu."
<BR>&nbsp;&nbsp;&nbsp;&nbsp;&nbsp;"Oh. Alge." Mala Gospođica se nasmejala i spustila taj komad drveta na početak staze, kako bi se setila da ga ponese na povratku u kuću. Potom je ponovo jurnula duž plaže, prateći stariju sestru kroz prskanje zapenjenih talasa.
<BR>&nbsp;&nbsp;&nbsp;&nbsp;&nbsp;Endru je bez problema išao za njima. Nikad nije dozvoljavao da mu predaleko odu.
<BR>&nbsp;&nbsp;&nbsp;&nbsp;&nbsp;Dok su bili na samoj plaži, nisu mu bila potrebna naročita naređenja od Gospodina da bi štitio devojčice; Prvi zakon se postarao za to. Okean nije samo divlje izgledao, nego je zaista i bio opasan: strujanja su bila snažna i nepredvidljiva, voda je u skoro svako doba godine bila ledena, a manje od pedeset metara od obale iz vode su virili, kao ogromni kameni zubi, smrtonosni vrhovi litice. Kad bi Gospođica ili Mala Gospođica načinile i najmanji pokret da se upute u more, Endru bi se smesta stvorio kraj njih.
<BR>&nbsp;&nbsp;&nbsp;&nbsp;&nbsp;Ali bile su dovoljno razumne da ni ne pomisle na plivanje. Obala je duž ovog dela Pacifika bila divna na svoj grubi, divlji način, ali samo more, uvek besno i vrtložno, bilo je neprijatelj svima koji nisu srasli s njim, i čak i malo dete je to osećalo na prvi pogled.
<BR>&nbsp;&nbsp;&nbsp;&nbsp;&nbsp;Gospođica i Mala Gospođica su šljapkale po baricama zaostalim od plime i zagledale tamne pavenke, sivozelene prilepke, ružičaste i purpurne anemone i bezbroj sitnih krabica, i tragajući - kao i uvek bez mnogo uspeha - za morskim zvezdama. Endru je bio u blizini, spreman za slučaj da se iznenada, bez upozorenja, pojavi veliki talas i jurne ka obali. More je bilo mirno, mirno kao što je često umelo da izgleda, ali opasni talasi umeli su da se pojave niotkuda.
<BR>&nbsp;&nbsp;&nbsp;&nbsp;&nbsp;Iznenada se oglasila Gospođica. "Endru, umeš li ti da plivaš?"
<BR>&nbsp;&nbsp;&nbsp;&nbsp;&nbsp;"Mogao bih ako ustreba, Gospođice."
<BR>&nbsp;&nbsp;&nbsp;&nbsp;&nbsp;"Ne bi dobio kratak spoj u mozgu li nešto slično? Mislim, ako voda uđe unutra?"
<BR>&nbsp;&nbsp;&nbsp;&nbsp;&nbsp;"Ja sam vrlo dobro izolovan", objasnio joj je Endru.
<BR>&nbsp;&nbsp;&nbsp;&nbsp;&nbsp;"Fino. Onda otplivaj do one sive stene. One na kojoj se gnezde kormorani. Hoću da vidim koliko ćeš brzo to uraditi."
<BR>&nbsp;&nbsp;&nbsp;&nbsp;&nbsp;"Melisa..." s nelagodnošću zausti Mala Gospođica.
<BR>&nbsp;&nbsp;&nbsp;&nbsp;&nbsp;"Šššš, Amanda. Hoću da Endru ode tamo. Možda će naći jaja kormorana, pa će ih doneti da nam ih pokaže."
<BR>&nbsp;&nbsp;&nbsp;&nbsp;&nbsp;"Ne bi valjalo da se diraju gnezda, Gospođice", nežno je rekao Endru.
<BR>&nbsp;&nbsp;&nbsp;&nbsp;&nbsp;"Rekla sam da hoću da otplivaš tamo."
<BR>&nbsp;&nbsp;&nbsp;&nbsp;&nbsp;"Melisa..." ponovila je Mala Gospođica, ovaj put nešto oštrije.
<BR>&nbsp;&nbsp;&nbsp;&nbsp;&nbsp;Ali Gospođica je bila uporna. To je bilo naređenje. Endru je osetio prve predznake nakupljanja suprotstavljenih potencijala: blago podrhtavanje vrhova prstiju, jedva osetnu vrtoglavicu. Naređenjima se treba pokoravati: to je bio Drugi zakon. Gospođica bi mogla da mu naredi da ovog časa otpliva za Kinu, i Endru bi to bez oklevanja učinio, da nema nikakvih prepreka. Ali on je bio tu da zaštiti devojčice. Šta bi bilo da ih zadesi nešto neočekivano dok je on tamo na steni s kormoranima? Iznenadan zlokobni talas, klizav kamen, čak i zemljotres - zemljotresi nisu bili svakodnevna pojava, ali mogli su se dogoditi.
<BR>&nbsp;&nbsp;&nbsp;&nbsp;&nbsp;Ovo se ticalo isključivo Prvog zakona.
<BR>&nbsp;&nbsp;&nbsp;&nbsp;&nbsp;"Žao mi je, Gospođice. Pošto nema odraslih koji bi vas čuvali, ne mogu da vas ostavim bez nadzora toliko dugo dok otplivam do stene i nazad. Da su tu Gospodin ili Gospođa, bilo bi drugačije, ali ovako..."
<BR>&nbsp;&nbsp;&nbsp;&nbsp;&nbsp;"Zar ne možeš da prepoznaš naređenje kad ti se izda? Hoću da otplivaš tamo, Endru."
<BR>&nbsp;&nbsp;&nbsp;&nbsp;&nbsp;"Kao što sam objasnio, Gospođice..."
<BR>&nbsp;&nbsp;&nbsp;&nbsp;&nbsp;"Ne treba da brineš za nas. Nisam ja dete, Endru. Šta si mislio - da će neko čudovište dotrčati plažom i progutati nas dok si ti u vodi? Mogu da se staram o sebi, hvala na pitanju, a paziću i na Amandu ako treba."
<BR>&nbsp;&nbsp;&nbsp;&nbsp;&nbsp;"Nije pošteno prema njemu, Melisa", rekla je Mala Gospođica. "Tata mu je dao naređenja."
<BR>&nbsp;&nbsp;&nbsp;&nbsp;&nbsp;"A sad mu naređujem ja." Melisa je načinila značajan pokret rukom. "Otplivaj do kormoranske stene, Endru. Kreni. Sada, Endru."
<BR>&nbsp;&nbsp;&nbsp;&nbsp;&nbsp;Endru je osetio da se blago zagreva, pa je naredio vodovima da izvrše potrebne homeostatske izmene.
<BR>&nbsp;&nbsp;&nbsp;&nbsp;&nbsp;"Prvi zakon..." počeo je.
<BR>&nbsp;&nbsp;&nbsp;&nbsp;&nbsp;"Ala si dosadan! I ti i tvoj Prvi zakon!" povikala je Melisa. "Zar ne možeš jednom da zaboraviš taj Prvi zakon? Ne, ne možeš, je li? Ugradili su ti te smešne zakone i nema načina da ih zaboraviš. Ti si samo glupa mašina."
<BR>&nbsp;&nbsp;&nbsp;&nbsp;&nbsp;"Melisa!" ljutito je rekla Mala Gospođica.
<BR>&nbsp;&nbsp;&nbsp;&nbsp;&nbsp;"Da, to je tačno", kazao je Endru. "Kao što ste upravo ispravno primetili, ja sam samo glupa mašina i stoga nisam u stanju da prenebregnem naređenja vašeg oca koja se tiču vaše bezbednosti na plaži." Lako se naklonio Melisi. "Veoma mi je žao, Gospođice."
<BR>&nbsp;&nbsp;&nbsp;&nbsp;&nbsp;"Ako toliko želiš da vidiš kako Endru pliva, Melisa", rekla je Mala Gospođica, "zašto ne bi ušao u plićak i malo plivao duž obale? To ne bi bilo ništa loše, zar ne?"
<BR>&nbsp;&nbsp;&nbsp;&nbsp;&nbsp;"Ne bi bilo isto", nadureno je rekla Gospođica. "Uopšte ne bi."
<BR>&nbsp;&nbsp;&nbsp;&nbsp;&nbsp;Endru je pomislio da bi je to možda ipak zadovoljilo. Nije voleo što je izazvao toliku neslogu.
<BR>&nbsp;&nbsp;&nbsp;&nbsp;&nbsp;"Dozvolite da pokažem", rekao je.
<BR>&nbsp;&nbsp;&nbsp;&nbsp;&nbsp;Ušao je u plićak. Težak, zapenušan talas zahvatio mu je kolena, ali Endru je s lakoćom podesio žiroskopske stabilizatore da se suprotstave napadu snažnog talasa. Krupno, oštro kamenje posejano po morskom dnu nije ni osećao pod metalnim stopalima. Senzori su mu rekli da je temperatura vode daleko ispod granice prijatnosti za ljudska bića, ali ni to za njega samog nije značilo ništa.
<BR>&nbsp;&nbsp;&nbsp;&nbsp;&nbsp;Četiri-pet metara od obale bilo je dovoljno duboko da Endru zapliva, a ipak je bio dovoljno blizu obale da se vrati na suvo istog časa kad se ukaže potreba. Sumnjao je da će se to desiti. Devojčice su stajale na plaži jedna kraj druge, zadivljeno ga gledajući.
<BR>&nbsp;&nbsp;&nbsp;&nbsp;&nbsp;Endru nikad ranije nije plivao. Nikada nije imao ni najmanjeg razloga za to. Ali bio je programiran za skladnost i koordinaciju u svim okolnostima, i bila mu je potrebna mu je samo jedna mikrosekunda da proračuna prirodu pokreta potrebnih da ga pokreću kroz vodu tik ispod površine - ritmički udari nogu, podizanje ruku, zahvatanje šakom. Vešto je zaplivao nekih desetak metara duž obale, glatkim, efikasnim, snažnim pokretima, a onda se okrenuo i vratio na polaznu tačku. Sve zajedno trajalo je svega nekoliko trenutaka.
<BR>&nbsp;&nbsp;&nbsp;&nbsp;&nbsp;A na Gospođicu je delovalo baš kako treba.
<BR>&nbsp;&nbsp;&nbsp;&nbsp;&nbsp;"Ti si sjajan plivač, Endru", rekla je. Oči su joj blistale. "Sigurna sam da bi srušio sve rekorde kad bi otišao na neko plivačko takmičenje."
<BR>&nbsp;&nbsp;&nbsp;&nbsp;&nbsp;"Nema plivačkih takmičenja za robote, Gospođice", ozbiljno je odgovorio Endru.
<BR>&nbsp;&nbsp;&nbsp;&nbsp;&nbsp;Gospođica se zakikotala. "Mislila sam na ljudsko takmičenje! Na Olimpijadu!"
<BR>&nbsp;&nbsp;&nbsp;&nbsp;&nbsp;"O, Gospođice, Gospođice! To uopšte ne bi bilo pošteno, da dozvole robotu takmičenje na Olimpijadi, sa ljudima! To se nikad neće desiti."
<BR>&nbsp;&nbsp;&nbsp;&nbsp;&nbsp;Malo je razmislila o tome. "Valjda neće", rekla je. Žalosno je pogledala kormoransku stenu. "Siguran si da nećeš da otplivaš tamo? Uverena sam da bi za dva minuta stigao tamo i nazad. Šta bi moglo da nam se desi za ta dva minuta?"
<BR>&nbsp;&nbsp;&nbsp;&nbsp;&nbsp;"Melisa", ponovo je rekla Mala Gospođica.
<BR>&nbsp;&nbsp;&nbsp;&nbsp;&nbsp;"Sasvim razumem vašu želju da to učinim", rekao je Endru, "ali nisam u stanju da ispunim vašu želju. Još jednom, veoma žalim..."
<BR>&nbsp;&nbsp;&nbsp;&nbsp;&nbsp;"No, dobro. Žao mi je što sam i pitala."
<BR>&nbsp;&nbsp;&nbsp;&nbsp;&nbsp;"Nije ti žao", rekla je Mala Gospođica.
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"I rekla si Endruu da je glupa mašina. To uopšte nije bilo lepo!"
<BR>&nbsp;&nbsp;&nbsp;&nbsp;&nbsp;"Ali je tačno, zar ne?" upitala je Gospođica. "Sam nam je rekao da je tačno.
<BR>&nbsp;&nbsp;&nbsp;&nbsp;&nbsp;"On je mašina, valjda", zamislila se Mala Gospođica. "Ali nije glup. A svakako nije bilo učtivo da mu to kažeš."
<BR>&nbsp;&nbsp;&nbsp;&nbsp;&nbsp;"Ne moram da budem učtiva prema robotu. Kao kad bi bila učtiva prema televizoru."
<BR>&nbsp;&nbsp;&nbsp;&nbsp;&nbsp;"Nije isto!" tvrdila je Mala Gospođica. "Potpuno je drugačije!"
<BR>&nbsp;&nbsp;&nbsp;&nbsp;&nbsp;Počela je da plače, pa je Endru morao da je uhvati i zavrti je u krug sve dok joj se nije toliko zavrtelo u glavi od okretanja ogromnog vedrog neba i naopačke okrenutog okeana, da je zaboravila zašto se rastužila.
<BR>&nbsp;&nbsp;&nbsp;&nbsp;&nbsp;Uskoro mu je prišla Gospođica, dok je Mala Gospođica istraživala neku baricu, i obratila mu se dubokim, prigušenim glasom. "Izvini što sam ono rekla, Endru."
<BR>&nbsp;&nbsp;&nbsp;&nbsp;&nbsp;"U redu je, Gospođice."
<BR>&nbsp;&nbsp;&nbsp;&nbsp;&nbsp;"Hoćeš li mi oprostiti? Znam da to nije bilo lepo. Zaista sam želela da otplivaš tamo, i nisam se ni setila da ne smeš da nas ostavljaš same dok smo ovde. Strašno mi je žao, Endru."
<BR>&nbsp;&nbsp;&nbsp;&nbsp;&nbsp;"Nema potrebe da se izvinjavate, Gospođice. Zaista nema."
<BR>&nbsp;&nbsp;&nbsp;&nbsp;&nbsp;I nije bilo. Kako bi robot mogao da se uvredi zbog nečeg što čovek kaže ili uradi? Ali Endruu se učinilo da je najbolje da joj to ne kaže. Ako Gospođica oseća potrebu da se izvini, mora joj omogućiti da tu potrebu ispuni - čak da ga njene okrutne reči nisu uopšte uznemirile.
<BR>&nbsp;&nbsp;&nbsp;&nbsp;&nbsp;Bilo bi besmisleno da poriče da je mašina. On jeste upravo to.
<BR>&nbsp;&nbsp;&nbsp;&nbsp;&nbsp;Što se tiče glupe mašine, pa, nije imao pojma šta je time Gospođica htela da kaže. Imao je odgovarajući kapacitet inteligencije za sve zadatke koje bi dobio. Svakako postoje roboti inteligentniji od njega, ali on nije sreo takve. Da li je htela da kaže kako je on manje inteligentan od ljudskih bića? Ta izjava mu ništa nije značila. Nije umeo da uporedi robotsku i ljudsku inteligenciju. Kvantitativno i kvalitativno, njihov način razmišljanja potpuno se razlikovao - u tome su se oduvek svi slagali.
<BR>&nbsp;&nbsp;&nbsp;&nbsp;&nbsp;Uskoro je vetar postao hladniji. Počeo je da devojčicama kovitla haljine, i bacao im je pesak u lice, kao i Endruu o blistavo kućište. Devojčice su zaključile da su se dosta naigrale na plaži.
<BR>&nbsp;&nbsp;&nbsp;&nbsp;&nbsp;Kad su pošli uz stazu, Mala Gospođica je podigla onaj komad drveta što ga je ranije našla i zadenula ga za pojas. Uvek je sakupljala tako neobične dragocenosti.
<BR>&nbsp;&nbsp;&nbsp;&nbsp;&nbsp;Te večeri, kad je sve poslove okončao, Endru je sišao na plažu, sam, i otplivao do kormoranske stene, samo da vidi koliko vremena će mu trebati. Čak i u tami bilo je brzo i lako. Najverovatnije bi, zaključio je, uradio to ne izlažući Gospođicu i Malu Gospođicu ikakvom riziku. Naravno, to ne bi učinio, ali postojala je mogućnost.
<BR>&nbsp;&nbsp;&nbsp;&nbsp;&nbsp;Niko nije tražio od Endrua da noću pliva do stene. To je bila njegova ideja. Pitanje radoznalosti, tako reći.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
