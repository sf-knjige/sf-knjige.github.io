<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Endru je počeo da nosi odeću tek posle Gospodinove smrti. Počeo je od jednih starih pantalona koje je dobio od Džordža Černija.
<BR>&nbsp;&nbsp;&nbsp;&nbsp;&nbsp;Bio je to smeo potez, i Endru je to znao. Roboti, pošto su sačinjeni od metala i potpuno su bespolni - mada njihovi gospodari vole da ih ponekad proglase za 'njega' ili 'nju' - nemaju potrebu za odećom, ni za zaštitom od vremenskih uticaja, ni za savlađivanjem stida. I nijedan robot, barem koliko je Endru znao, nikad nije nosio odeću.
<BR>&nbsp;&nbsp;&nbsp;&nbsp;&nbsp;No, u Endruu se u poslednje vreme probudila neobična čežnja da pokrije svoje telo onako kako to rade ljudi, pa je, ne oklevajući da razmisli zašto to želi, požurio da želju ispuni.
<BR>&nbsp;&nbsp;&nbsp;&nbsp;&nbsp;Onog dana kad je Endru dobio pantalone, Džordž je bio s njim u radionici, pomažući mu da oboji nameštaj za verandu u njegovoj kući. Ne bi se moglo reći da je Endruu pomoć bila potrebna - zapravo, radio bi mnogo brže da ga je Džordž ostavio da radi sam - ali Džordž je zahtevao da učestvuje u poslu. Na kraju krajeva, to je bio nameštaj za njegovu verandu. On je sada bio glava porodice, oženio se i bio je advokat u staroj Fajngoldovoj firmi, koja se od pre nekoliko meseci zvala Fajngold i Černi - Stenli Fajngold je bio stariji partner, a Džordž je sve odgovornosti odrasle osobe shvatao veoma, veoma ozbiljno.
<BR>&nbsp;&nbsp;&nbsp;&nbsp;&nbsp;Pred veče je nameštaj bio obojen, a takav je bio i Džordž. Bio je zamazan bojom po rukama, po ušima, po nosu. Riđi brkovi i plameni zulufi takođe su mu bili umazani. I, naravno, odeća mu je bila gotovo natopljena bojom. No, Džordž se za to i pripremio jer je bio poneo radnu odeću - staru košulju i pantalone koje mora da je kupio još u srednjoj školi.
<BR>&nbsp;&nbsp;&nbsp;&nbsp;&nbsp;Kad se, po završenom poslu, ponovo presvukao, Džordž je zgužvao staru košulju i pantalone i bacio ih u ugao. "Ovo možeš slobodno da baciš, Endru", rekao je. "Meni više svakako neće trebati."
<BR>&nbsp;&nbsp;&nbsp;&nbsp;&nbsp;Što se tiče košulje, bio je u pravu. Ne samo da je bila sva umazana, nego i pocepana duž čitavog šava ispod pazuha, jer je Džordž pokušao da suviše daleko ispruži ruku kad je spuštao sto na bok. Ali pantalone, ma koliko izlizane i iznošene, Endruu su izgledale upotrebljive.
<BR>&nbsp;&nbsp;&nbsp;&nbsp;&nbsp;Podigao ih je tako da su nogavice landarale. "Ako nemaš ništa protiv", rekao je, "voleo bih da ih zadržim."
<BR>&nbsp;&nbsp;&nbsp;&nbsp;&nbsp;Džordž se nasmešio. "Da ih upotrebiš kao krpu?"
<BR>&nbsp;&nbsp;&nbsp;&nbsp;&nbsp;Endru je malo zastao pre nego što je odgovorio.
<BR>&nbsp;&nbsp;&nbsp;&nbsp;&nbsp;"Da ih nosim", rekao je.
<BR>&nbsp;&nbsp;&nbsp;&nbsp;&nbsp;Sada je na Džordža bio red da zaćuti. Endru je na njegovom licu video iznenađenje, a potom veselje. Džordž se ozbiljno trudio da se ne nasmeši, i manje-više je i uspevao u tome, ali Endruove oči su ipak primetile uloženi napor.
<BR>&nbsp;&nbsp;&nbsp;&nbsp;&nbsp;"Da ih... nosiš", polako je ponovio Džordž. "Hoćeš da nosiš moje stare pantalone? Jesi li to upravo rekao, Endru?"
<BR>&nbsp;&nbsp;&nbsp;&nbsp;&nbsp;"Jeste. Veoma bih voleo da ih nosim, ako ti to neće smetati."
<BR>&nbsp;&nbsp;&nbsp;&nbsp;&nbsp;"Tvoj homeostatski sistem se nešto pokvario, Endru?"
<BR>&nbsp;&nbsp;&nbsp;&nbsp;&nbsp;"Ne. Zašto pitaš?"
<BR>&nbsp;&nbsp;&nbsp;&nbsp;&nbsp;"Samo sam pomislio da ti poslednjih dana možda nije bilo hladno. Zašto bi inače želeo da nosiš odeću?"
<BR>&nbsp;&nbsp;&nbsp;&nbsp;&nbsp;"Da vidim kako to izgleda."
<BR>&nbsp;&nbsp;&nbsp;&nbsp;&nbsp;"Ah", rekao je Džordž. Malo kasnije je to i ponovio. "Ah. Razumem. Hoćeš da vidiš kako to izgleda. U redu, Endru, ja ću ti reći. Osećaćeš se kao da nosiš prljav komad grube, neprijatne tkanine preko svoje glatke metalne kože."
<BR>&nbsp;&nbsp;&nbsp;&nbsp;&nbsp;"Znači li to da ti ne želiš da ja obučem pantalone?" upitao je Endru.
<BR>&nbsp;&nbsp;&nbsp;&nbsp;&nbsp;"Nisam tako rekao."
<BR>&nbsp;&nbsp;&nbsp;&nbsp;&nbsp;"Ali ipak misliš da je to čudna ideja."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Misliš."
<BR>&nbsp;&nbsp;&nbsp;&nbsp;&nbsp;"Da. Zapravo, mislim. I to vrlo čudna ideja, Endru."
<BR>&nbsp;&nbsp;&nbsp;&nbsp;&nbsp;"I zato odbijaš da mi daš pantalone, osim ako pristanem da ih uništim?"
<BR>&nbsp;&nbsp;&nbsp;&nbsp;&nbsp;"Ne", odgovorio je Džordž. U glasu mu se osećao prizvuk ozlojeđenosti. "Radi s njima šta god hoćeš, Endru. Zašto bih se ja protivio? Ti si slobodan robot. Možeš i da obučeš pantalone, ako želiš. Ne vidim razloga da ti se protivim... Hajde. Obuci ih."
<BR>&nbsp;&nbsp;&nbsp;&nbsp;&nbsp;"Da", rekao je Endru. "Da, hoću."
<BR>&nbsp;&nbsp;&nbsp;&nbsp;&nbsp;"Ovo je trenutak za istoriju. Prvi put da se robot oblači. Trebalo je da ponesem kameru, Endru."
<BR>&nbsp;&nbsp;&nbsp;&nbsp;&nbsp;Endru je podigao pantalone do pojasa, ali onda je zastao.
<BR>&nbsp;&nbsp;&nbsp;&nbsp;&nbsp;"Pa?" upitao je Džordž.
<BR>&nbsp;&nbsp;&nbsp;&nbsp;&nbsp;"Hoćeš li da mi pokažeš kako se to radi?" zamolio je Endru.
<BR>&nbsp;&nbsp;&nbsp;&nbsp;&nbsp;Široko se smešeći, Džordž mu je pokazao kako se rukuje statičkim nabojem kako bi se pantalone otkopčale, omotale oko donjeg dela tela i potom zakopčale. Džordž je nekoliko puta pokazao ceo postupak na svojim pantalonama, ali Endru je znao da će potrajati dok bude uspeo da ponovi taj jedinstveni glatki pokret koji je Džordž, uostalom, izvodio od ranog detinjstva.
<BR>&nbsp;&nbsp;&nbsp;&nbsp;&nbsp;"Zbunjuje me taj okret zgloba pri podizanju ruke", rekao je Endru.
<BR>&nbsp;&nbsp;&nbsp;&nbsp;&nbsp;"Ovako", rekao je Džordž i sve uradio još jednom.
<BR>&nbsp;&nbsp;&nbsp;&nbsp;&nbsp;"Ovako?"
<BR>&nbsp;&nbsp;&nbsp;&nbsp;&nbsp;"Ne, nego ovako."
<BR>&nbsp;&nbsp;&nbsp;&nbsp;&nbsp;"Ovako, da." Endru je ponovo dotakao kopču i pantalone su se otkopčale, pale, podigle se i sklopile mu se oko nogu. "Je li dobro?"
<BR>&nbsp;&nbsp;&nbsp;&nbsp;&nbsp;"Mnogo bolje", rekao je Džordž.
<BR>&nbsp;&nbsp;&nbsp;&nbsp;&nbsp;"Malo vežbe pa će sve izgledati mnogo prirodnije, mislim", rekao je Endru.
<BR>&nbsp;&nbsp;&nbsp;&nbsp;&nbsp;Džordž ga je pažljivo pogledao. "Ne, Endru. Nikad ti neće izgledati prirodnije, zato što nije prirodno. Zašto, pobogu, želiš da nosiš pantalone?"
<BR>&nbsp;&nbsp;&nbsp;&nbsp;&nbsp;"Kao što sam već rekao, Džordže: zato što me zanima kako izgleda biti obučen."
<BR>&nbsp;&nbsp;&nbsp;&nbsp;&nbsp;"Ali ti nisi bio go pre nego što si ih obukao. Bio si samo - to što si."
<BR>&nbsp;&nbsp;&nbsp;&nbsp;&nbsp;"Da, mislim da je tako", neutralno je rekao Endru.
<BR>&nbsp;&nbsp;&nbsp;&nbsp;&nbsp;"Pokušavam da te razumem, ali uopšte ne shvatam šta si to smislio, Endru. Tvoje telo je tako divno funkcionalno da je prava šteta kriti ga - naročito kad ne moraš da brineš o temperaturi sredine i o stidu. A tkanina ionako ne pada dobro, pošto naleže na metal."
<BR>&nbsp;&nbsp;&nbsp;&nbsp;&nbsp;"Zar nisu i ljudska tela divno funkcionalna, Džordže? Pa ipak ih pokrivate odećom."
<BR>&nbsp;&nbsp;&nbsp;&nbsp;&nbsp;"Zbog toplote, čistoće, zaštite, ukrasa. I zbog pokoravanja društvenim običajima. Ništa od toga za tebe ne važi."
<BR>&nbsp;&nbsp;&nbsp;&nbsp;&nbsp;"Osećam se ogoljeno bez odeće", rekao je Endru.
<BR>&nbsp;&nbsp;&nbsp;&nbsp;&nbsp;"Zaista? Do juče to nisi ni pomenuo, koliko ja znam. Je li to nešto novo?"
<BR>&nbsp;&nbsp;&nbsp;&nbsp;&nbsp;"Relativno novo."
<BR>&nbsp;&nbsp;&nbsp;&nbsp;&nbsp;"Od pre nedelju dana? Ili mesec? Ili godinu? Šta se dešava, Endru?"
<BR>&nbsp;&nbsp;&nbsp;&nbsp;&nbsp;"Teško mi je da objasnim. Počeo sam da se osećam... drugačije."
<BR>&nbsp;&nbsp;&nbsp;&nbsp;&nbsp;"Drugačije! Drugačije od čega? Roboti više nisu retkost. Endru, na Zemlji sada postoje milioni robota. U ovom regionu, prema poslednjem popisu, bilo ih je skoro isto toliko koliko i ljudi."
<BR>&nbsp;&nbsp;&nbsp;&nbsp;&nbsp;"Znam, Džordže. Roboti rade sve moguće poslove."
<BR>&nbsp;&nbsp;&nbsp;&nbsp;&nbsp;"A nijedan od njih ne nosi odeću."
<BR>&nbsp;&nbsp;&nbsp;&nbsp;&nbsp;"Ali nijedan od njih nije slobodan, Džordže."
<BR>&nbsp;&nbsp;&nbsp;&nbsp;&nbsp;"Znači, to je! Osećaš se drugačijim zašto što jesi drugačiji!"
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Ali nošenje odeće..."
<BR>&nbsp;&nbsp;&nbsp;&nbsp;&nbsp;"Pusti me, Džordže. Ja to želim."
<BR>&nbsp;&nbsp;&nbsp;&nbsp;&nbsp;Džordž je duboko uzdahnuo. "Kako god hoćeš. Ti si slobodan robot, Endru."
<BR>&nbsp;&nbsp;&nbsp;&nbsp;&nbsp;"Da. Jesam."
<BR>&nbsp;&nbsp;&nbsp;&nbsp;&nbsp;Posle prvobitne skepse, Džordža su izgleda počeli da se zabavljaju Endruovi pokušaji da nosi odeću. Pomagao mu je donoseći, malo-pomalo, nove delove garderobe. Endru nije mogao da ode u grad i sam kupi odeću, a bilo mu je nelagodno i pri pomisli na naručivanje iz kompjuterskih kataloga, jer je znao da mu je ime postalo veoma poznato posle sudske odluke, a nije želeo da neki činovnik u nekom dalekom skladištu prepozna to ime na narudžbenici, pa da počne da širi priču kako je onaj slobodni robot sada počeo i da se oblači.
<BR>&nbsp;&nbsp;&nbsp;&nbsp;&nbsp;I tako mu je Džordž donosio ono što bi zatražio: prvo košulju, potom cipele, pa par rukavica, potom komplet ukrasnih epoleta.
<BR>&nbsp;&nbsp;&nbsp;&nbsp;&nbsp;"A donje rublje?" upitao je Džordž. "Da ti donesem i to?" Endru nije imao pojma o postojanju i svrsi donjeg rublja, pa je Džordž morao da mu objasni. Endru je zaključio da mu to nije potrebno.
<BR>&nbsp;&nbsp;&nbsp;&nbsp;&nbsp;Odeću je uglavnom nosio kad je bio sam kod kuće. Uopšte nije bio spreman da izlazi u njoj; a posle nekoliko početnih pokušaja čak i u sopstvenoj kući, prestao je da je nosi u bilo čijem prisustvu. Smetao mu je Džordžov pokroviteljski osmeh, koji ovaj nije uspevao da prikrije ni najboljom voljom, a takođe i zapanjeni pogledi prvih nekoliko mušterija koji su ga videli obučenog kad su došli da poruče nameštaj.
<BR>&nbsp;&nbsp;&nbsp;&nbsp;&nbsp;Endru je možda bio slobodan, ali u njega je i dalje bio ugrađen pažljivo razrađen program ponašanja prema ljudskim bićima: nervni kanal koji nije delovao tako snažno kao Tri zakona, ali je ipak mogao da ga spreči da bilo čime vređa ljude. Zato se usuđivao da napreduje samo vrlo malim koracima. Otvoreno neodobravanje bi ga usporilo za nekoliko meseci. Napravio je ogroman napredak kada je konačno dozvolio sebi da izađe iz kuće odeven.
<BR>&nbsp;&nbsp;&nbsp;&nbsp;&nbsp;Niko koga je tog dana sreo nije ničim pokazao iznenađenje. No, možda su bili suviše zapanjeni da bi reagovali. I zaista, čak i Endru se osećao neobično zbog eksperimenta s odevanjem.
<BR>&nbsp;&nbsp;&nbsp;&nbsp;&nbsp;Nabavio je ogledalo i dugo je posmatrao sebe, polako se okrećući i zagledajući se iz svih uglova. Ponekad bi i sam nepovoljno reagovao na sopstveni izgled. Njegovo metalno lice, sa svetlucavim fotoelektričnim očima i kruto urezanim robotskim crtama, ponekad je i samom Endruu izgledalo neprikladno kad bi se našlo uz meku, jarko obojenu tkaninu odeće predviđene za ljudsko telo.
<BR>&nbsp;&nbsp;&nbsp;&nbsp;&nbsp;No, u drugim prilikama bi mu izgledalo sasvim prikladno da nosi odeću. Kao i bukvalno svi roboti, bio je projektovan tako da po obliku bude čovekolik: dve ruke, dve noge, ovalna glava na uskom vratu. Konstruktori 'Američkih robota' nisu morali da mu daju takav oblik. Mogli su mu dati bilo kakav izgled ako bi procenili da bi bio efikasan - sa toškovima umesto nogu, sa šest ruku umesto dve, sa rotirajućom senzorskom kupolom na vrhu kućišta umesto glave sa dva oka. Ali ne: uobličili su ga po ugledu na sebe. Na samom početku istorije robotike doneta je odluka da će se duboko usađeni strahovi čovečanstva od inteligentnih mašina najbolje prevazići ako mašine budu po obliku što prepoznatljivije.
<BR>&nbsp;&nbsp;&nbsp;&nbsp;&nbsp;Kad je tako, zašto ne bi nosio i odeću? Tako će izgledati još ljudskije, zar ne?
<BR>&nbsp;&nbsp;&nbsp;&nbsp;&nbsp;U svakom slučaju, Endru je želeo da nosi odeću. To mu je izgledalo simbolično, s obzirom na položaj slobodnog robota.
<BR>&nbsp;&nbsp;&nbsp;&nbsp;&nbsp;Naravno, nisu svi prihvatali Endrua kao slobodnog, bez obzira na pravne odluke. Izraz 'slobodni robot' mnogim ljudima nije ništa značio: bilo je to isto kao reći 'suva voda' ili 'svetla tama'. Endru to nikako nije mogao da zanemari, pa ipak je imao teškoća u procesu razmišljanja - izvesno usporavanje, unutrašnji otpor - kad god bi se suočio s nečijim odbijanjem da mu prizna položaj koji je dobio na sudu.
<BR>&nbsp;&nbsp;&nbsp;&nbsp;&nbsp;Nošenjem odeće na javnim mestima, znao je, rizikuje sukob s takvim ljudima. Zato je pokušavao da bude oprezan.
<BR>&nbsp;&nbsp;&nbsp;&nbsp;&nbsp;Probleme s idejom o obučenom robotu nisu imali samo neprijateljski raspoloženi stranci. Čak i osoba koja ga je volela najviše na svetu - Mala Gospođica - bila je zapanjena i, Endruu se činilo, nemalo uznemirena zbog toga. Endru je to osetio od samog početka. Kao i njen sin Džord, Mala Gospođica je pokušala da prikrije osećanja iznenađenja i strepnje kada je videla Endrua u odeći. I, kao i Džordž, nije uspela u tome.
<BR>&nbsp;&nbsp;&nbsp;&nbsp;&nbsp;Pa, Mala Gospođica je sada bila stara, i, kao i mnogi drugi stari ljudi, imala je ukorenjene navike. Možda je samo više volela da ga vidi onakvog kakav je bio dok je ona bila mala. Ili je, možda, negde duboko u sebi verovala kako roboti - svi roboti, čak i Endru - treba da izgledaju kao mašine, što i jesu, pa stoga ne treba da se oblače kao ljudi.
<BR>&nbsp;&nbsp;&nbsp;&nbsp;&nbsp;Endru je osećao da bi Mala Gospođica, ukoliko pokuša da je ispita, sve to porekla, a verovatno bi se i uvredila. Ali nije to ni nameravao da učini. Prosto je izbegavao da se oblači - ili da se suviše oblači - kad bi Mala Gospođica dolazila da ga poseti.
<BR>&nbsp;&nbsp;&nbsp;&nbsp;&nbsp;To i nije bilo jako često, u poslednje vreme, jer Maloj Gospođici je već bilo preko sedamdeset - dosta preko sedamdeset - i postala je veoma mršava i osetljiva na hladnoću, i čak i blaga klima Severne Kalifornije uglavnom joj je bila suviše oštra većim delom godine. Muž joj je umro pre nekoliko godina i otada je Mala Gospođica dobar deo vremena provodila putujući po tropskim predelima - Havajima, Australiji, Egiptu, toplim područjima Južne Amerike, i slično. U Kaliforniju je svraćala samo povremeno, možda jednom ili dvaput godišnje, da poseti Džordža i njegovu porodicu - i, naravno, Endrua.
<BR>&nbsp;&nbsp;&nbsp;&nbsp;&nbsp;Posle jedne takve posete Džordž je došao u kućicu da porazgovara s Endruom i pri tom rekao, kao krivac: "Pa, konačno me je obrlatila, Endru. Dogodine ću se kandidovati za zakonodavno telo. Da nisam pristao, ne bi me ostavljala na miru. Nisam siguran znaš li Prvi zakon naše porodice, a isti su i Drugi i Treći zakon: Amandi Černi niko ne kaže 'ne'. I eto: sad sam kandidat. Po njoj, to mi je genetska sudbina. Stalno govori: kakav deda, takav unuk."
<BR>&nbsp;&nbsp;&nbsp;&nbsp;&nbsp;"Kakav deda..."
<BR>&nbsp;&nbsp;&nbsp;&nbsp;&nbsp;Endru je zastao, najednom nekako nesiguran.
<BR>&nbsp;&nbsp;&nbsp;&nbsp;&nbsp;"Šta je bilo, Endru?"
<BR>&nbsp;&nbsp;&nbsp;&nbsp;&nbsp;"Nešto u vezi s tim izrazom. Tim idiomom. Moje gramatičko kolo..." odmahnuo je glavom. "Kakav deda, takav unuk. U izjavi nema glagola, ali znam kako da se prilagodim tome. Pa ipak..."
<BR>&nbsp;&nbsp;&nbsp;&nbsp;&nbsp;Džordž je počeo da se smeje. "Ala ti ponekad umeš da budeš književnički nastrojena džinovska konzerva, Endru!"
<BR>&nbsp;&nbsp;&nbsp;&nbsp;&nbsp;"Konzerva?"
<BR>&nbsp;&nbsp;&nbsp;&nbsp;&nbsp;"Nije važno. Onaj izraz je prosto značio da se od mene, Džordža, unuka, očekuje da radim ono što je radio Gospodin, moj deda: to jest, da se kandidujem za regionalno zakonodavno telo i da u njemu ostvarim dugu i časnu karijeru. Uobičajen je izraz 'Kakav otac, takav sin', ali u ovom slučaju moj otac nije želeo da se meša u politiku, pa je majka izmenila staru izreku, koja po njoj sada glasi... Da li me pratiš, Endru, ili samo uzalud trošim dah?"
<BR>&nbsp;&nbsp;&nbsp;&nbsp;&nbsp;"Sada razumem."
<BR>&nbsp;&nbsp;&nbsp;&nbsp;&nbsp;"Dobro je. Ali naravno, ono što moja mati nije uzela u obzir jeste da ja nisam toliko sličan dedi po naravi, a možda nisam ni bistar koliko on. On je imao zaista fantastičan um, i nema nikakvog osnova očekivanju da ću ja automatski izjednačiti rekord koji je on postavio u zakonodavstvu. Bojim se da nikad niko neće moći da bude kao on."
<BR>&nbsp;&nbsp;&nbsp;&nbsp;&nbsp;Endru je klimnuo glavom. "Tužno je što više nije s nama. Bilo bi mi veoma prijatno, Džordže, da je Gospodin još..." Zastao je, jer nije želeo da kaže 'u funkcionalnom stanju'. Znao je da to ne bi bio prikladan izraz. Pa ipak, to mu je prvo palo na um.
<BR>&nbsp;&nbsp;&nbsp;&nbsp;&nbsp;"Da je još živ?" završio je Džordž umesto njega. "Da. Da, bilo bi dobro da je još tu negde. Priznajem da mi matoro čudovište nedostaje isto koliko i tebi."
<BR>&nbsp;&nbsp;&nbsp;&nbsp;&nbsp;"Čudovište?"
<BR>&nbsp;&nbsp;&nbsp;&nbsp;&nbsp;"To je samo fraza."
<BR>&nbsp;&nbsp;&nbsp;&nbsp;&nbsp;"Ah. Da. Fraza."
<BR>&nbsp;&nbsp;&nbsp;&nbsp;&nbsp;Kada je Džordž otišao, Endru je ponovio razgovor u sebi, zbunjen naglim obrtima, pokušavajući da utvrdi zašto se tokom većeg dela osećao izgubljeno. Na kraju je zaključio da je probleme izazvao Džordž, koristeći idiomske fraze i sleng.
<BR>&nbsp;&nbsp;&nbsp;&nbsp;&nbsp;Čak i posle toliko vremena, Endruu je ponekad bilo teško da drži korak s ljudima kad bi koristili jezičke puteve koji nisu bili toliko direktni. Bio je opremljen opsežnim ugrađenim rečnikom, zbirkom gramatičkih pravila i sposobnošću da kombinuje reči u jasne izraze. Koji god da je uticaj na njegov uopšteni pozitronski mozak učinio njegovu inteligenciju prilagodljivijom i pokretljivijom nego kod standardnih robota, pomogao mu je i da savlada majstoriju lakog i spretnog razgovora s ljudima. Ali ta sposobnost je ipak imala svoje granice.
<BR>&nbsp;&nbsp;&nbsp;&nbsp;&nbsp;Problem će se vremenom samo pogoršavati, shvatio je.
<BR>&nbsp;&nbsp;&nbsp;&nbsp;&nbsp;Bio je svestan da se ljudski jezici neprekidno menjaju. U njima nema ničeg stalnog ni sistematskog. Stalno se izmišljaju nove reči, ili stare reči menjaju značenje, u svakodnevni razgovor se uključuju najrazličitiji kratkovečni neobavezni izrazi. Toliko je dosada već uspeo da nauči, iako nije izveo nikakva naučna ispitivanja vrsta promena koje su se najčešće dešavale.
<BR>&nbsp;&nbsp;&nbsp;&nbsp;&nbsp;Engleski jezik, koji je Endru najčešće koristio, neverovatno se promenio za poslednjih šest stotina godina. Ponekad bi zavirio u neke Gospodinove knjige, u dela drevnih pesnika - Čosera, Spensera, Šekspira - i utvrdio je da su stranice pokrivene fusnotama koje savremenim čitaocima objašnjavaju njihove arhaične izraze.
<BR>&nbsp;&nbsp;&nbsp;&nbsp;&nbsp;Šta ako se jezik bude toiko izmenio i u narednih šest stotina godina? Kako će on moći da razgovara s ljudskim bićima koja ga okružuju ako ne bude pratio sve promene?
<BR>&nbsp;&nbsp;&nbsp;&nbsp;&nbsp;Već sad ga je, u samo jednom kratkom razgovoru, Džordž tri puta zbunio. 'Kakav deda, takav unuk.' Kako je to bilo jednostavno pošto je Džordž objasnio - ali kako je nerazmljivo isprva bilo.
<BR>&nbsp;&nbsp;&nbsp;&nbsp;&nbsp;I zašto ga je Džordž nazvao 'džinovskom konzervom', kad je svakako znao da u Endruu ne postoji ništa što bi trebalo konzervisati? I - a to je bilo najčudnije od svega - zašto bi Džordž nazvao Gospodina 'čudovištem', kad to ni po čemu nije bio odgovarajući opis tog starog čoveka?
<BR>&nbsp;&nbsp;&nbsp;&nbsp;&nbsp;A to još nisu ni najnoviji moderni izrazi, setio se. To su bili samo izdvojeni izrazi, malo suviše savremeni ili metaforički za Endruova lingvistička kola. U spoljašnjem svetu, podozrevao je, susreo bi još tajanstveniji način govora.
<BR>&nbsp;&nbsp;&nbsp;&nbsp;&nbsp;Možda je došlo vreme da malo osveži svoju jezičku dokumentaciju.
<BR>&nbsp;&nbsp;&nbsp;&nbsp;&nbsp;Njegove knjige nisu mu mogle pomoći. Bile su stare, a većina se odnosla na stolarstvo, umetnost, dizajn nameštaja. Nijedna nije bila o jeziku, nijedna o ponašanju ljudskih bića. Ni Gospodinova biblioteka, ma koliko velika, neće mu mnogo pomoći. Sada u velikoj kući nije niko živeo - bila je zapečaćena, i o njoj su se starali roboti - ali Endru je mogao da uđe u nju kad god bi poželeo. No, većina Gospodinovih knjiga poticala je iz prošlog stoleća, ili su bile i starije. Tamo ništa nije moglo da pomogne Endruu.
<BR>&nbsp;&nbsp;&nbsp;&nbsp;&nbsp;Kad se sve uzme u obzir, najbolje bi mu bilo da se domogne nekih svežih podataka - i to ne od Džordža. Kad mu se Endru ranije obratio za pomoć, kad je poželeo da počne da se odeva, morao je da se bori sa Džordžovim nerazumevanjem, pa čak i sa prizvukom podsmeha. Nije znao da li bi se Džordž tako poneo i u ovom slučaju, ali nije ni želeo da sazna.
<BR>&nbsp;&nbsp;&nbsp;&nbsp;&nbsp;Ne, lepo će otići u grad i poslužiti se javnom bibliotekom. To bi bio valjan i zreo postupak - način na koji se slobodan robot odnosi prema problemu, rekao je sebi. Bila je to trijumfalna odluka i Endru je osetio kako su njegovi elektropotencijali znatno porasli dok je razmišljao o tome, pa je na kraju morao da priključi dodatno kontrolno kolo kako bi povratio ravnotežu.
<BR>&nbsp;&nbsp;&nbsp;&nbsp;&nbsp;Da, u biblioteku.
<BR>&nbsp;&nbsp;&nbsp;&nbsp;&nbsp;I za tu priliku će se obući. Da. Da. Ljudi ne idu neobučeni u javnu biblioteku. Onda neće ni on.
<BR>&nbsp;&nbsp;&nbsp;&nbsp;&nbsp;Uzeo je punu opremu - elegantne pantalone od purpurne baršunaste tkanine, laku crvenu bluzu sa satenskom kragnom i najbolje cipele za šetnju. Čak je stavio i lanac od uglačanih drvenih karika, jedno od svojih najboljih dela. Mogao je da bira između njega i još jednog, načinjenog od blistave plastike, koji je možda bio prigodniji da se nosi po danu; ali Džordž je rekao da drveni lanac ostavlja veličanstven utisak, pogotovu što su stvari načinjene od drveta daleko vrednije od plastičnih. A danas je želeo da ostavi utisak. U biblioteci će biti ljudi, ne roboti. Tamo još nikada nisu videli robota. Bilo je važno da izgleda što bolje.
<BR>&nbsp;&nbsp;&nbsp;&nbsp;&nbsp;Ipak, znao je da preduzima nešto neuobičajeno i da će možda nastupiti i neuobičajene posledice. Ako Džordž neočekivano navrati, iznenadiće se ako ne zatekne Endrua, i to će ga možda uznemiriti.
<BR>&nbsp;&nbsp;&nbsp;&nbsp;&nbsp;Endru se već udaljio stotinjak koraka od kuće kad je osetio kako u njemu narasta otpor, brzo dostižući nivo koji ga je naterao da se zaustavi. Isključio je dodatno kontrolno kolo, a kada to nije promenilo stvar, vratio se kući i na komadu papira uredno napisao:
<BR>
<BR>&nbsp;&nbsp;&nbsp;&nbsp;&nbsp;OTIŠAO SAM U BIBLIOTEKU
<BR>&nbsp;&nbsp;&nbsp;&nbsp;&nbsp;Endru Martin
<BR>
<BR>&nbsp;&nbsp;&nbsp;&nbsp;&nbsp;Potom je stavio papir na radni sto, kako bi bio jasno vidljiv.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
