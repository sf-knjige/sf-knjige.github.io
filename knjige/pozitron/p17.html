<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Magdesku mora da je vrlo jasno saopštio Upravnom odboru kako stvari stoje, i oni su svakako shvatili koliko je situacija hitna. Zaista je proteklo samo vrlo razumno vreme pre nego što je do Endrua stigla poruka da je korporacija spremna da posluje s njim. 'Roboti i mehanički ljudi Sjedinjenih Država' sklopiće komoru za sagorevanje i ugraditi je u njegovo androidno telo o svom trošku; a bili su spremni i na pregovore oko lizinga za proizvodnju i prodaju svih protetičkih organa na kojima Endru trenutno radi.
<BR>&nbsp;&nbsp;&nbsp;&nbsp;&nbsp;Endru je nadgledao proizvodnju i detaljno testiranje prototipa metaboličkog pretvarača, u severnoj Kaliforniji. Prvo su ga ugrađivali u robotska tela, a potom u androidna, proizvedena samo radi tih proba, koja nisu imala mozak i funcionisala su samo zahvaljujući spoljašnjim sistemima za održanje života.
<BR>&nbsp;&nbsp;&nbsp;&nbsp;&nbsp;Svi su se složili da su rezltati sjajni. Konačno je Endru objavio da je spreman da se aparat ugradi i u njega.
<BR>&nbsp;&nbsp;&nbsp;&nbsp;&nbsp;"Jesi li sasvim siguran?" upitao je Magdesku.
<BR>&nbsp;&nbsp;&nbsp;&nbsp;&nbsp;Napadni direktor istraživanja izgledao je zabrinuto. Tokom rada na projektu, Magdesku i Endru su sklopili neobično ali čvrsto prijateljstvo, i Endruu je bilo posebno milo zbog toga, sada kada više nije bilo Černijevih. Posle Polove smrti Endru je jasno shvatio koliko mu je potrebno osećanje bliskosti s ljudskim bićima. Znao je da ne želi da bude potpuno osamljeno stvorenje, da čak ne bi ni mogao da opstane u potpunoj izdvojenosti, iako nije bio siguran zašto. U konstrukciji robotskog mozga nije bilo ničega što bi zahtevalo društvo. No, Endruu se često činilo da on u mnogo čemu više liči na ljude nego na robote, iako mu je bilo jasno da zapravo lebdi u neobičnom, neodredivom međuprostoru, između čoveka i mašine, s odlikama i jednih i drugih.
<BR>&nbsp;&nbsp;&nbsp;&nbsp;&nbsp;"Da", rekao je. "Čvrsto sam uveren da će posao biti obavljen dobro i vešto."
<BR>&nbsp;&nbsp;&nbsp;&nbsp;&nbsp;"Ne govorim o našem delu posla", rekao je Magdesku. "Govorim o tvom."
<BR>&nbsp;&nbsp;&nbsp;&nbsp;&nbsp;"Ne misliš valjda da komora neće raditi!"
<BR>&nbsp;&nbsp;&nbsp;&nbsp;&nbsp;"Rezultati testova jasno kažu da će raditi."
<BR>&nbsp;&nbsp;&nbsp;&nbsp;&nbsp;"Pa onda...?"
<BR>&nbsp;&nbsp;&nbsp;&nbsp;&nbsp;"Od početka sam bio protiv ovoga, Endru, i to znaš. Ali čini mi se da nisi sasvim razumeo zašto."
<BR>&nbsp;&nbsp;&nbsp;&nbsp;&nbsp;"Zato što misliš da će značajno poboljšanje koje donosi moja protetika biti više nego što 'Američki roboti' mogu da izdrže."
<BR>&nbsp;&nbsp;&nbsp;&nbsp;&nbsp;"Ne! Uopšte ne! Čak ni blizu! Ja sam uvek za eksperimente, makar i samo probe radi! Zar ne znaš da sam jedva dočekao nekakav pravi napredak na ovom polju, posle toliko decenija glupog i uzaludnog nazadovanja ka još glupljim i još bezumnijim robotima? Ne, Endru, brinem se zbog tebe."
<BR>&nbsp;&nbsp;&nbsp;&nbsp;&nbsp;"Ali, ako komora za sagorevanje..."
<BR>&nbsp;&nbsp;&nbsp;&nbsp;&nbsp;Magdesku je podigao ruke. "Bezbedna je, bezbedna je! Tu se svi slažu. Ali... Slušaj, Endru, otvorićemo ti telo, izvadićemo atomsku ćeliju i ugradićemo umesto nje hrpu potpuno nove opreme, a onda ćemo sve to povezati sa tvojim pozitronskim vodovima. Šta ako nešto pođe naopako sa tvojim telom tokom operacije? Uvek postoji takva mogućnost - možda mala, ali postoji. Ti već odavno nisi samo pozitronski mozak ugrađen u metalno telo. Tvoj mozak je povezan sa androidnim telom, i to na daleko složeniji način. Znam kako se morala odvijati ta operacija. Tvoji pozitronski vodovi su povezani u simuilirane nervne puteve. Šta ako tvoje androidno telo počne da pokazuje znake kvara na operacionom stolu? Šta ako pokaže znake opšteg kvara?"
<BR>&nbsp;&nbsp;&nbsp;&nbsp;&nbsp;"Hoćeš da kažeš, šta ako umre?"
<BR>&nbsp;&nbsp;&nbsp;&nbsp;&nbsp;"Ako umre, da! Šta ako počne da umire?"
<BR>&nbsp;&nbsp;&nbsp;&nbsp;&nbsp;"Rezervno androidno telo će čekati spremno na susednom operacionom stolu."
<BR>&nbsp;&nbsp;&nbsp;&nbsp;&nbsp;"A ako ne stignemo da na vreme obavimo prenos? Ako tvoj pozitronski mozak pretrpi nepopravljivu štetu dok budemo pokušavali da ga iščupamo iz milion i jedne veze napravljene u Smit-Robertsonovo vreme i prenesemo ga do rezervnog tela? Tvoj pozitronski mozak, to si ti, Endru. Nema načina da dobiješ rezervni mozak, ni pozitronski niti ikakav drugačiji. Ako se ošteti, to će biti zauvek. Ako se ošteti preko određene mere, bićeš mrtav."
<BR>&nbsp;&nbsp;&nbsp;&nbsp;&nbsp;"I zato se toliko dvoumiš oko operacije?"
<BR>&nbsp;&nbsp;&nbsp;&nbsp;&nbsp;"Ti si jedini od svoje vrste, Endru. Ne bih voleo da te izgubim."
<BR>&nbsp;&nbsp;&nbsp;&nbsp;&nbsp;"Ni ja to ne bih voleo, Alvine. Ali mislim da se to ionako neće desiti."
<BR>&nbsp;&nbsp;&nbsp;&nbsp;&nbsp;Magdesku se sav smračio. "Znači, ti baš hoćeš na tu operaciju?"
<BR>&nbsp;&nbsp;&nbsp;&nbsp;&nbsp;"Da. Imam duboko poverenje u veštinu osoblja 'Američkih robota'."
<BR>&nbsp;&nbsp;&nbsp;&nbsp;&nbsp;I tako je to sređeno. Magdesku nije uspeo da ga odgovori: Endru je opet otputovao na istok, u istraživački centar 'Američkih robota', gde je čitava jedna zgrada preuređena da posluži kao operaciona dvorana.
<BR>&nbsp;&nbsp;&nbsp;&nbsp;&nbsp;Pre odlaska pošao je, jednog popodneva, u usamljeničku šetnju duž plaže, pod strmim neravnim liticama, kraj barica zaostalih od plime, gde su Gospođica i Mala Gospođica volele da se igraju kao deca, i dugo je stajao zagledan u tamno uzburkano more, u ogromnu kupolu neba, u bele pahulje oblaka na zapadu.
<BR>&nbsp;&nbsp;&nbsp;&nbsp;&nbsp;Sunce je upravo zalazilo. Bacalo je zlatasti odsjaj preko vode. Kako je to bilo lepo! Svet je zaista izuzetno, divno mesto, pomislio je Endru. More, nebo, zalazak sunca, uglačani list koji sija pod jutarnjom rosom... sve to. Sve!
<BR>&nbsp;&nbsp;&nbsp;&nbsp;&nbsp;A on je, pomislio je, možda jedini robot koji je ikada bio u stanju da primeti lepotu sveta. Roboti su nezanimljiva gomila šljakatora, uglavnom. Obavljaju svoj posao, i to je sve. Tako bi i trebalo da bude. Tako bi svi želeli da bude.
<BR>&nbsp;&nbsp;&nbsp;&nbsp;&nbsp;Ti si jedini od svoje vrste, rekao je Magdesku.
<BR>&nbsp;&nbsp;&nbsp;&nbsp;&nbsp;Da. To je tačno. Imao je sposobnost prepoznavanja estetskog, koja je dosezala daleko iznad odgovarajućih sposobnosti svih ostalih robota.
<BR>&nbsp;&nbsp;&nbsp;&nbsp;&nbsp;Lepota mu je nešto značila. Divio joj se kad bi je video; a i sam je stvarao lepotu.
<BR>&nbsp;&nbsp;&nbsp;&nbsp;&nbsp;A ako nikada više ne bude mogao da je vidi, biće to veoma tužno.
<BR>&nbsp;&nbsp;&nbsp;&nbsp;&nbsp;A onda se nasmešio sopstvenoj gluposti. Tužno? Za koga? Ako operacija ne uspe, on to ionako neće saznati. Izgubiće svet i sve njegove lepote, ali zašto bi to bilo važno? Prestaće da funkcioniše. Biće u trajnom kvaru. Biće mrtav, a tada mu ionako neće biti važno što više ne može da opaža lepote sveta. Jer smrt je takva: potpuni prestanak funkcije, kraj svake obrade podataka.
<BR>&nbsp;&nbsp;&nbsp;&nbsp;&nbsp;Postoji rizik, tačno je. Ali mora da rizikuje, jer inače...
<BR>&nbsp;&nbsp;&nbsp;&nbsp;&nbsp;Inače...
<BR>&nbsp;&nbsp;&nbsp;&nbsp;&nbsp;Prosto mora. Nema nikakvog inače. Ne može da nastavi takav kakav je, spolja nalik na čoveka, manje-više, a nesposoban za najosnovnije ljudske funkcije - disanje, jelo, varenje, ekskreciju...
<BR>&nbsp;&nbsp;&nbsp;&nbsp;&nbsp;Sat kasnije, Endru je već bio na putu ka istoku. Alvin Magdesku ga je lično sačekao na aerodromu 'Američkih robota'.
<BR>&nbsp;&nbsp;&nbsp;&nbsp;&nbsp;"Jesi li spreman?" upitao je Magdesku.
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;"E, onda, Endru, onda sam i ja."
<BR>&nbsp;&nbsp;&nbsp;&nbsp;&nbsp;Očito nisu hteli ništa da rizikuju. Samo za ovu priliku izgradili su čudesnu operacionu dvoranu, mnogo savremeniju od one prostorije u kojoj su nekada zamenili njegovo robotsko telo androidnim.
<BR>&nbsp;&nbsp;&nbsp;&nbsp;&nbsp;Bila je to veličanstvena tetraedarna prostorija osvetljena izukrštanim nizom hromiranih svetiljki pod plafonom, tako da je osvetljenje bilo jasno ali ne prejako. Na sredini između poda i plafona nalazila se platforma, pričvršćena za jedan zid, koja je delila prostoriju gotovo napola, i na njoj se nalazio svetlucavi, prozirni, aseptični mehur u kome će se izvoditi operacija. Ispod platforme s mehurom smeštena je sva aparatura potrebna za održanje uslova za operaciju: ogromna kocka od zelenog metala, u njoj splet pumpi, filtera, grejača, rezervoara sa sterilizujućim hemikalijama, ovlaživača i druge opreme. Na drugom kraju prostorije nalazila se hrpa dodatne mašinerije, koja je zauzimala čitav zid: autoklav, laser, mnoštvo mernih instrumenata, kamera i ekrani preko kojih će hirurzi spolja, pozvani radi konsultacija, moći da prate događaje ne ulazeći u salu.
<BR>&nbsp;&nbsp;&nbsp;&nbsp;&nbsp;"Šta misliš?" ponosno je upitao Magdesku.
<BR>&nbsp;&nbsp;&nbsp;&nbsp;&nbsp;"Veoma upečatljivo. To mi mnogo znači. A i vrlo je laskavo."
<BR>&nbsp;&nbsp;&nbsp;&nbsp;&nbsp;"Znaš da ne želimo da te izgubimo, Endru. Ti si veoma važan... pojedinac."
<BR>&nbsp;&nbsp;&nbsp;&nbsp;&nbsp;Endru je, naravno, primetio kratko oklevanje u Magdeskuovom glasu pre nego što je izgovorio poslednju reč. Kao da je Magdesku zaustio da kaže čovek, a onda se u poslednjem trenutku predomislio. Endru se krišom nasmešio, ali nije ništa rekao.
<BR>&nbsp;&nbsp;&nbsp;&nbsp;&nbsp;Operacija je izvedena narednog jutra, i predstavljala je nesumnjiv uspeh. Ispostavilo se da nije bilo potrebe za svim onim bezbednosnim merama koje su preduzeli 'Američki roboti'. Operacioni tim je, prateći proceduru u čijem razvijanju je i Endru pomogao, vrlo brzo uklonio atomsku ćeliju, ugradio komoru za sagorevanje i sklopio nove nervne veze; sav pažljivo koreografisani posao obavljen je bez i najmanje greške.
<BR>&nbsp;&nbsp;&nbsp;&nbsp;&nbsp;Pola sata po završetku operacije Endru je već sedeo i proveravao svoje pozitronske parametre, ispitujući izmenjen protok podataka koji mu je tekao kroz mozak, jer su iz novog metaboličkog sistema pristizali talasi poruka.
<BR>&nbsp;&nbsp;&nbsp;&nbsp;&nbsp;Magdesku je stajao kraj prozora i posmatrao ga.
<BR>&nbsp;&nbsp;&nbsp;&nbsp;&nbsp;"Kako se osećaš?"
<BR>&nbsp;&nbsp;&nbsp;&nbsp;&nbsp;"Odlično. Rekao sam ti da neće biti problema."
<BR>&nbsp;&nbsp;&nbsp;&nbsp;&nbsp;"Da. Jesi."
<BR>&nbsp;&nbsp;&nbsp;&nbsp;&nbsp;"Kao što rekoh, imam duboko poverenje u veštinu vaših ljudi. A sad, kad je sve gotovo, sad sam sposoban da jedem."
<BR>&nbsp;&nbsp;&nbsp;&nbsp;&nbsp;"I jesi. U svakom slučaju, možeš da pijuckaš maslinovo ulje."
<BR>&nbsp;&nbsp;&nbsp;&nbsp;&nbsp;"To je jelo. Kažu da maslinovo ulje ima izvanredan ukus."
<BR>&nbsp;&nbsp;&nbsp;&nbsp;&nbsp;"Pa, pijuckaj ga koliko god želiš. To će zahtevati povremeno čišćenje komore za sagorevanje, što ti naravno odlično znaš. To je pomalo gnjavaža, po mom mišljenju, ali ne može se izbeći."
<BR>&nbsp;&nbsp;&nbsp;&nbsp;&nbsp;"Samo privremeno", rekao je Endru. "Ali nije nemoguće napraviti komoru koja se sama čisti. Već imam neke ideje u vezi s tim. I s drugim stvarima."
<BR>&nbsp;&nbsp;&nbsp;&nbsp;&nbsp;"Drugim stvarima?" upitao je Magdesku. "Kakvim drugim stvarima?"
<BR>&nbsp;&nbsp;&nbsp;&nbsp;&nbsp;"Dodatak za varenje čvrste hrane."
<BR>&nbsp;&nbsp;&nbsp;&nbsp;&nbsp;"Čvrsta hrana po pravilu sadrži nesvarljive sastojke, Endru - nesagorive delove, tako reći, koje uvek treba odbaciti."
<BR>&nbsp;&nbsp;&nbsp;&nbsp;&nbsp;"Svestan sam toga."
<BR>&nbsp;&nbsp;&nbsp;&nbsp;&nbsp;"Moraćeš da dodaš sebi i analni otvor."
<BR>&nbsp;&nbsp;&nbsp;&nbsp;&nbsp;"Njegov ekvivalent."
<BR>&nbsp;&nbsp;&nbsp;&nbsp;&nbsp;"Da, ekvivalent... Šta još nameravaš da napraviš za sebe, Endru?"
<BR>&nbsp;&nbsp;&nbsp;&nbsp;&nbsp;"Sve ostalo."
<BR>&nbsp;&nbsp;&nbsp;&nbsp;&nbsp;"Sve?"
<BR>&nbsp;&nbsp;&nbsp;&nbsp;&nbsp;"Sve, Alvine."
<BR>&nbsp;&nbsp;&nbsp;&nbsp;&nbsp;Magdesku se čupnuo za bradicu i podigao jednu obrvu. "I genitalije?"
<BR>&nbsp;&nbsp;&nbsp;&nbsp;&nbsp;"Ne vidim zašto ne. Imaš li nešto protiv?"
<BR>&nbsp;&nbsp;&nbsp;&nbsp;&nbsp;"Nećeš biti u stanju da sebi stvoriš sposobnost za razmnožavanje. Prosto nećeš, Endru."
<BR>&nbsp;&nbsp;&nbsp;&nbsp;&nbsp;Endru je uspeo da se nasmeši. "Koliko sam shvatio, ljudska bića koriste svoje genitalije i onda kada nemaju ni najmanju želju za razmnožavanjem. Zapravo, čini mi se da ih koriste za razmnožavanje samo jednom ili dvaput u životu, u najboljem slučaju, a sve ostalo vreme..."
<BR>&nbsp;&nbsp;&nbsp;&nbsp;&nbsp;"Da", brzo je rekao Magdesku. "Znam, Endru."
<BR>&nbsp;&nbsp;&nbsp;&nbsp;&nbsp;"Nemoj da me pogrešno razumeš. Ne kažem da planiram seksualne odnose s ljudima", rekao je Endru. "Zapravo, sumnjam da ću ih ikada i imati. Ali želim da posedujem sve anatomske odlike. Moje telo je platno na kome želim da naslikam..."
<BR>&nbsp;&nbsp;&nbsp;&nbsp;&nbsp;Ostavio je rečenicu nedovršenu.
<BR>&nbsp;&nbsp;&nbsp;&nbsp;&nbsp;Magdesku je zurio u njega, čekajući narednu reč. Kad mu se učinilo da je siguran da je neće čuti, sam je dovršio rečenicu, i ovoga puta je izgovorio reč koju nije uspeo da izrekne dan pre operacije.
<BR>&nbsp;&nbsp;&nbsp;&nbsp;&nbsp;"Čoveka, Endru?"
<BR>&nbsp;&nbsp;&nbsp;&nbsp;&nbsp;"Da, čoveka. Možda."
<BR>&nbsp;&nbsp;&nbsp;&nbsp;&nbsp;"Sad si me razočarao", rekao je Magdesku. "To je nekako niska želja. Ti si bolji od čoveka, Endru. Savršeniji si od čoveka u svakom pogledu koji mi pada na pamet. Tvoje telo je otporno na bolesti, samo se održava, samo se opravlja, bukvalno je neranjivo i predstavlja izuzetno elegantan primer biološkog inženjeringa. Nisu mu potrebna nikakva poboljšanja. Ali ti, iz bog zna kakvih razloga, želiš da unosiš u sebe popuno beskorisnu hranu, a potom da je nekako izlučuješ, želiš da stvoriš sebi genitalije iako nisi sposoban za razmnožavanje a ne interesuje te ni seks. Uskoro ćeš poželeti da stekneš telesne mirise, pa kvarne zube..." Ljutito je odmahnuo glavom. "Ne znam, Endru. Meni se čini da nazaduješ još otkako si se zainteresovao za protetologiju."
<BR>&nbsp;&nbsp;&nbsp;&nbsp;&nbsp;"Moj mozak je neoštećen."
<BR>&nbsp;&nbsp;&nbsp;&nbsp;&nbsp;"Naravno. To ti garantujem. Ali ne mogu ti garantovati da novi niz poboljšanja koje hoćeš da pripremiš neće doneti ogroman rizik, kad jednom počne ugrađivanje. Zašto da rizikuješ? Možeš jako malo da dobiješ a jako mnogo da izgubiš."
<BR>&nbsp;&nbsp;&nbsp;&nbsp;&nbsp;"Jednostavno nisi u stanju da prihvatiš moju tačku gledišta, Alvine."
<BR>&nbsp;&nbsp;&nbsp;&nbsp;&nbsp;"Nisam, izgleda. Ja sam obično ljudsko biće od krvi i mesa, koje misli da nema ničeg divnog u znojenju, ekskreciji, bubuljicama i glavobolji. Vidiš li moju bradu? Pustio sam je zato što mi uporno sama raste na licu - beskorisna gnjavaža, ružne dlake, nekakav evolucioni zaostatak iz bog zna koje faze ljudskog razvoja, i morao sam da biram: ili ću se gnjaviti uklanjajući je svakog dana kako bih se pokorio ukorenjenim shvatanjima urednosti, ili ću je pustiti da raste na barem nekim delovima lica kako se ne bih gnjavio depilacijom. Da li to želiš? Dlake po licu? Čekinje? Nameravaš li da svoju tehničku genijalnost posvetiš velikom izazovu - da stvoriš sebi popodnevno neobrijano lice?"
<BR>&nbsp;&nbsp;&nbsp;&nbsp;&nbsp;"Zaista ne možeš da razumeš", rekao je Endru.
<BR>&nbsp;&nbsp;&nbsp;&nbsp;&nbsp;"To stalno ponavljaš. Jedno sam ipak razumeo: razvio si niz patenata iz protetike, koji su omogućili ogroman tehnološki napredak. Pri tom, oni će veoma produžiti ljudski život, i izmeniće način života mnogih miliona osoba koje bi inače bile, stareći, suočene s invalidnošću i nemoći. Znam da si već bogat, ali kada tvoje sprave izađu na tržište, bićeš još daleko bogatiji. Možda ti posedovanje veće količine novca ništa ne znači, ali uz to će doći i slava: odavanje počasti, zahvalnost čitavog sveta. To je dovoljno da ti svi pozavide, Endru. Zašto se ne zadovoljiš onim što već imaš? Zašto da čudački rizikuješ i možda da izgubiš sve? Zašto želiš da se dalje igraš sopstvenim telom?"
<BR>&nbsp;&nbsp;&nbsp;&nbsp;&nbsp;Endru nije odgovorio.
<BR>&nbsp;&nbsp;&nbsp;&nbsp;&nbsp;Niti je dopustio da ga prigovori Alvina Magdeskua spreče na putu koji je odabrao. Pošto je ustanovio osnovne principe protetologije, mogao je da razvije niz novih naprava, za bukvalno svaki telesni organ. I sve drugo odvijalo se onako kako je Magdesku predvideo - novac, počasti, slava.
<BR>&nbsp;&nbsp;&nbsp;&nbsp;&nbsp;No, opasnosti po njega, o kojima je Magdesku govorio, nisu se ispoljile. Česta poboljšanja kojima se Endru podvrgavao tokom naredne decenije nisu imala nikakve štetne efekte, a dovodila su njegovo androidno telo sve bliže i bliže ljudskim merilima.
<BR>&nbsp;&nbsp;&nbsp;&nbsp;&nbsp;Firma 'Fajngold i Černi' pomogla mu je u pregovorima i sastavljanju ugovora za lizing, po kojem će se sva protetička sredstva projektovana u laboratorijama Endrua Martina proizvoditi i prodavati preko 'Robota i mehaničkih ljudi Sjedinjenih Država', a plaćanje će biti na procenat. Endruovi patenti su bili dobro zaštićeni a ugovor veoma povoljan. Ako su 'Američki roboti' ikada osećali nervozu ili bes zbog samog Endruovog postojanja, sada je to zaboravljeno, ili barem odloženo u stranu. Hoćeš-nećeš, morali su da se prema njemu ponašaju s poštovanjem. On i kompanija su sada bili partneri.
<BR>&nbsp;&nbsp;&nbsp;&nbsp;&nbsp;'Američki roboti' su osnovali posebno odeljenje za proizvodnju Endruovih aparata, sa fabrikama na nekoliko kontinenata i u niskoj orbiti. Dovedeni su stručnjaci za prodaju iz glavne kompanije, da razviju planove prodaje novih proizvoda, svuda na Zemlji i u kolonijama u svemiru. Hirurzi, i roboti i ljudi, išli su na kurseve kod 'Američkih robota', kako bi mogli da izvode složene operacione postupke.
<BR>&nbsp;&nbsp;&nbsp;&nbsp;&nbsp;Potražnja za Endruovim protetičkim aparatima bila je ogromna. Priliv honorara bio je veliki od samog početka, a nekoliko godina kasnije postao je fantastičan.
<BR>&nbsp;&nbsp;&nbsp;&nbsp;&nbsp;Endru je sada posedovao čitavo imanje Martin-Černi, i veliki deo okolnog zemljišta - čudesne litice koje su se protezale iznad Tihog okeana nekih osam ili deset kilometara. Živeo je u Gospodinovoj velikoj kući, ali svoju prvu zgradicu u blizini održavao je u znak sećanja na prve dane nezavisnog života pošto je stekao status slobodnog robota.
<BR>&nbsp;&nbsp;&nbsp;&nbsp;&nbsp;Dosta dalje od kuće izgradio je istraživački centar - 'Laboratorije Endrua Martina'. Bilo je malo problema sa urbanističkim planovima, jer to je bilo područje predviđeno samo za stanovanje, a on je nameravao da podigne kompleks zgrada veličine osrednjeg univerziteta. Možda je tu bilo i nekih zaostataka antirobotskih osećanja kod onih koji su se tome protivili.
<BR>&nbsp;&nbsp;&nbsp;&nbsp;&nbsp;Ali kada je njegova molba došla na red, Endruov advokat je rekao samo ovo: "Endru Martin je podario svetu protetički bubreg, protetička pluća, protetičko srce, protetički pankreas. Sve što traži zauzvrat jeste pravo da nastavi svoja istraživanja u miru, na imanju na kome živi i radi već više od stotinu godina. Ko od nas bi smeo da odbije tako mali zahtev kada dolazi od tako velikog dobročinitelja čovečanstva?" Posle kraće rasprave odobrena je izmena urbanističkog plana, i zgrade istraživačkog centra 'Laboratorija Endrua Martina' počele su da se uzdižu među ozbiljnim kiparisima i borovima, tamo gde je, nekad davno, bilo šumsko imanje Džeralda Martina.
<BR>&nbsp;&nbsp;&nbsp;&nbsp;&nbsp;Svakih godinu-dve Endru se vraćao u blistavu operacionu dvoranu 'Američkih robota', radi novih protetičkih poboljšanja na sebi. Neke promene su bile sasvim sitne: novi nokti na rukama i nogama, na primer, istovetni s ljudskim. Neke promene su bile velike: novi vizuelni sistem, koji je, mada sintetičkog porekla, u bukvalno svakom pogledu bio identičan ljudskoj očnoj jabučici.
<BR>&nbsp;&nbsp;&nbsp;&nbsp;&nbsp;"Nemoj nas da kriviš ako posle ovoga zauvek ostaneš slep", mračno mu je rekao Magdesku kad se Endru pojavio radi transplantacije oka.
<BR>&nbsp;&nbsp;&nbsp;&nbsp;&nbsp;"Nisi racionalan, prijatelju", uzvratio je Endru. "Najgore što može da mi se desi jeste da se vratim na stare fotoelektrične ćelije. Nema nikakve opasnosti da pretrpim potpuni gubitak vida."
<BR>&nbsp;&nbsp;&nbsp;&nbsp;&nbsp;"Pa..." Magdesku je slegnuo ramenima.
<BR>&nbsp;&nbsp;&nbsp;&nbsp;&nbsp;Endru je bio u pravu, naravno. Više niko nije morao da ostane zauvek slep. Ali bilo je raznih veštačkih očiju, a fotooptičke ćelije, koje su bile deo Endruovog prvobitnog robotskog tela, zamenjene su novim sintetičko-organskim očima koje je usavršila laboratorija Endrua Martina. Činjenica da je stotine hiljada ostarelih ljudskih bića više od generacije bilo sasvim zadovoljno fotooptičkim ćelijama, Endruu nije bila važna. Njemu su se one činile veštačkim: izgledale su neljudski. Oduvek je želeo prave oči. A sad ih je i imao.
<BR>&nbsp;&nbsp;&nbsp;&nbsp;&nbsp;Magdesku je, posle nekog vremena, prestao da se buni. Uvideo je da je Endru rešen da istera po svome i da nema smisla protiviti se njegovim planovima za nova protetička poboljšanja. Osim toga, i Magdesku je počeo da stari, i izgubio je mnogo žara i žestine koji su ga odlikovali kad je Endru prvi put došao kod njega. Već je i sam imao nekoliko protetičkih operacija - prvo zamena oba bubrega, a potom i jetre. Uskoro će Magdesku stići u godine za penziju.
<BR>&nbsp;&nbsp;&nbsp;&nbsp;&nbsp;A onda će, nesumnjivo, umreti, za nekih deset ili dvadeset godina, pomislio je Endru. Još jedan prijatelj će nestati, odnesen večitom rekom vremena.
<BR>&nbsp;&nbsp;&nbsp;&nbsp;&nbsp;Sam Endru, naravno, nije pokazivao nikakve znakove starenja. Neko vreme ga je to toliko uznemiravalo da je ozbiljno razmišljao o dodavanju kozmetičkih bora - možda malo oko očiju, na primer, i o sedoj kosi. Pošto je malo promozgao, ipak je zaključio da bi to bila samo afektacija. Endru svoja poboljšanja nije smatrao takvima: ona su predstavljala stalni napor da ostavi za sobom robotsko poreklo i približi se fizičkim odlikama ljudskog bića. Nije krio pred sobom da mu je to glavni cilj, ali nije bilo smisla postati ljudskiji od samih ljudi. Činilo mu se naopakim i besmislenim da podvrgava svoje sve ljudskije, ali i dalje bezvremensko androidno telo, veštačkim znacima starenja.
<BR>&nbsp;&nbsp;&nbsp;&nbsp;&nbsp;Endruova odluka nije imala nikakve veze s taštinom - samo sa logikom. Bio je svestan da su ljudi oduvek činili sve što mogu da prikriju telesne znake starenja. Endru je shvatio da bi bilo veoma glupo kad bi on, koji je već zbog androidnog tela izuzet od starenja, namerno nametnuo sebi takve znakove.
<BR>&nbsp;&nbsp;&nbsp;&nbsp;&nbsp;I tako je ostao večito mladolik. Naravno, fizičku snagu uopšte nije gubio: pažljivi programi održavanja starali su se za to. Ali godine su proticale, i to brzo. Endru se približavao sto pedesetoj godišnjici sklapanja.
<BR>&nbsp;&nbsp;&nbsp;&nbsp;&nbsp;Dotad je Endru bio ne samo veoma bogat, nego i obasut počastima koje mu je predskazao Alvin Magdesku. Naučna društva su ga žurno birala za člana i dodeljivala mu nagrade, naročito društvo posvećeno novoj nauci, koju je on osnovao, nauci koju je on nazvao robobiologijom ali je kasnije usvojen naziv protetologija. Imenovan je za doživotnog počasnog predsednika. Univerziteti su se utrkivali dodeljujući mu počasne doktorate. Čitavu sobu u svojoj kući - onu na spratu, gde je nekad bila njegova stolarska radionica, pre pet generacija - odvojio je za čuvanje ogromnog broja diploma, medalja, počasnih povelja, monografija i drugih dokaza o svetskoj slavi najvećeg dobročinitelja čovečanstva.
<BR>&nbsp;&nbsp;&nbsp;&nbsp;&nbsp;Želja za odavanjem priznanja njegovom delu postala je toliko široko rasprostranjena da mu je postala potrebna i sekretarica s punim radnim vremenom samo da odgovara na pozive za svečane bankete i dodele nagrada i priznanja. Već dugo je retko išao na takve svečanosti, iako je uvek veoma učtivo odbijao pozive, objašnjavajući da mu zgusnuti program istraživanja ostavlja veoma malo vremena za putovanja. Ali zapravo su ga sve te formalnosti uglavnom nervirale i gnjavile.
<BR>&nbsp;&nbsp;&nbsp;&nbsp;&nbsp;Prvi počasni doktorat jednog velikog uzniverziteta doneo mu je uzbuđenje potvrde. Nikada nijednom robotu nije dodeljena tolika počast.
<BR>&nbsp;&nbsp;&nbsp;&nbsp;&nbsp;Ali petnaesti počasni doktorat? Stoti? To mu više ništa nije značilo. Govorili su više o onom koji dodeljuje nego o onom koji prima. Endru je odavno dokazao sve što je želeo da dokaže o svojoj inteligenciji i kreativnosti, i sada je želeo jedino da na miru nastavi sa poslom, bez obaveze na duga putovanja i slušanje govora u svoju čast. Bio je prezasićen počastima.
<BR>&nbsp;&nbsp;&nbsp;&nbsp;&nbsp;Dosada i nervoza, to je znao, isključivo su ljudske osobine, i činilo mu se da je počeo da ih oseća tek u poslednjih dvadeset ili trideset godina. Ranije - koliko se sećao - bio je lišen takvih osećanja, iako je od samog početka imao izvesnu nerobotsku crtu nestrpljenja, koju je dugo oklevao da pokaže. Ova nervoza je ipak bila drugačija: podozrevao je da predstavlja sporedni efekat svih poboljšanja kojima se podvrgnuo. Ali to nije predstavljalo problem, barem zasad.
<BR>&nbsp;&nbsp;&nbsp;&nbsp;&nbsp;Kada se približila njegova stopedesetogodišnjica, iz 'Američkih robota' su mu javili da bi želeli da održe veliku svečanu večeru tim povodom. Endru je naložio svojoj sekretarici, prilično iznerviranim glasom, da odbije poziv. "Recite im da sam duboko dirnut, i tako dalje, i tako dalje, kao i obično. Ali da sam trenutno veoma zauzet veoma složenim projektom, i tako dalje i tako dalje, i da ionako ne bih voleo neku veliku pompu oko te godišnjice, ali toplo se zahvaljujem, shvatam koliko je to veliki gest, i tako dalje, i tako dalje, i tako dalje."
<BR>&nbsp;&nbsp;&nbsp;&nbsp;&nbsp;Obično bi takvo pismo bilo dovoljno da ga izbavi. Ali ovoga puta nije bilo tako.
<BR>&nbsp;&nbsp;&nbsp;&nbsp;&nbsp;Pozvao ga je Alvin Magdesku. "Slušaj, Endru", rekao je, "Ne možeš to da uradiš."
<BR>&nbsp;&nbsp;&nbsp;&nbsp;&nbsp;"Šta ne mogu da uradim?"
<BR>&nbsp;&nbsp;&nbsp;&nbsp;&nbsp;"Da tek tako odbiješ poziv 'Američkih robota'."
<BR>&nbsp;&nbsp;&nbsp;&nbsp;&nbsp;"Ali meni to ne treba, Alvine."
<BR>&nbsp;&nbsp;&nbsp;&nbsp;&nbsp;"Znam ja to. Svejedno, moraš da prihvatiš. S vremena na vreme moraš da izađeš iz te tvoje laboratorije i da sedneš sa gomilom ljudi, puštajući ih da te ugnjave pričom koliko si izuzetan."
<BR>&nbsp;&nbsp;&nbsp;&nbsp;&nbsp;"Poslednjih dvadesetak godina imao sam i previše toga, hvala na pitanju."
<BR>&nbsp;&nbsp;&nbsp;&nbsp;&nbsp;"E, imaćeš još malo. Ne želiš da me uvrediš, zar ne, Endru?"
<BR>&nbsp;&nbsp;&nbsp;&nbsp;&nbsp;"Tebe? Kakve veze ti imaš s tim? Što se to tebe tiče?" Magdesku je imao devedeset četiri godine, poslednjih šest bio je u penziji.
<BR>&nbsp;&nbsp;&nbsp;&nbsp;&nbsp;"Zato", gorko je rekao Magdesku, "što je to moja ideja. Da ti pokažem šta osećam prema tebi, ti prokleta hodajuća konzervo, a takođe i da izrazim zahvalnost fantastičnom Endruu Martinu koji je mene pretvorio u istu takvu konzervu i omogućio mi da ovoliko poživim. Trebalo je da ja budem glavni ceremonijal majstor, glavni govornik. Ali ne, ti ne dozvoljavaš da te gnjave, pa sam ja ispao budala. Ti si najveće dostignuće 'Robota i mehaničkih ljudi Sjedinjenih Država', a ne možeš da žrtvuješ jedno veče kako bi priznao tu činjenicu, i pružio svom starom prijatelju malo zadovoljstva - samo malo zadovoljstva, Endru."
<BR>&nbsp;&nbsp;&nbsp;&nbsp;&nbsp;Magdesku je zaćutao. Njegovo lice, izmoždeno, sa sedom bradom, molećivo je gledalo Endrua sa ekrana.
<BR>&nbsp;&nbsp;&nbsp;&nbsp;&nbsp;"Pa, u tom slučaju..." rekao je Endru, posramljen.
<BR>&nbsp;&nbsp;&nbsp;&nbsp;&nbsp;I tako je prihvatio poziv na svečanu večeru. Specijalni luksuzni avion 'Američkih robota' došao je po njega i prevezao ga u centralu kompanije. Večeri, u ogromnom drvetom obloženom holu velikog robotičkog centra, prisustvovalo je oko tri stotine gostiju, obučenih u svečanu i neudobnu odeću koja je još uvek važila za jedinu pristojnu u tako svečanim prilikama.
<BR>&nbsp;&nbsp;&nbsp;&nbsp;&nbsp;A prilika je zaista bila svečana. Bilo je prisutno desetak članova regionalnog zakonodavnog tela, jedan sudija Svetskog suda, pet-šest dobitnika Nobelove nagrade, i naravno, masa Robertsonovih, Smitovih i Smit-Robertsonovih, zajedno sa mnoštvom drugih dostojanstvenika i slavnih ličnosti iz čitavog sveta.
<BR>&nbsp;&nbsp;&nbsp;&nbsp;&nbsp;"Znači, ipak si stigao", rekao je Magdesku. "Sumnjao sam do poslednjeg časa."
<BR>&nbsp;&nbsp;&nbsp;&nbsp;&nbsp;Endru se iznenadio koliko je Magdesku sitan i usukan, koliko je krhak, koliko izmožden. Ali u očima je i dalje imao onaj nestašni sjaj.
<BR>&nbsp;&nbsp;&nbsp;&nbsp;&nbsp;"Znaš da ne bih mogao da pobegnem", rekao mu je. "Zaista ne bih."
<BR>&nbsp;&nbsp;&nbsp;&nbsp;&nbsp;"Drago mi je, Endru. Dobro izgledaš."
<BR>&nbsp;&nbsp;&nbsp;&nbsp;&nbsp;"I ti, Alvine,"
<BR>&nbsp;&nbsp;&nbsp;&nbsp;&nbsp;Magdesku se tužno osmehnuo. "Postaješ sve ljudskiji i ljudskiji, zar ne? Lažeš baš kao jedan od nas. I kako si lako izgovorio to laskanje, Endru! Čak nisi nimalo ni zastao."
<BR>&nbsp;&nbsp;&nbsp;&nbsp;&nbsp;"Nema zakona koji zabranjuje robotu da govori neistinu ljudskom biću", odgovorio je Endru. "Osim, naravno, ako bi mu time naudio. A zaista mislim da dobro izgledaš, Alvine."
<BR>&nbsp;&nbsp;&nbsp;&nbsp;&nbsp;"Za čoveka u mojim godinama, hoćeš da kažeš."
<BR>&nbsp;&nbsp;&nbsp;&nbsp;&nbsp;"Da, za čoveka u tvojim godinama, verovatno je trebalo tako da kažem. Ako zahtevaš da budem toliko precizan."
<BR>&nbsp;&nbsp;&nbsp;&nbsp;&nbsp;Govori posle večere bili su, kao i obično, kitnjasti i dugi: izrazi divljenja i čuđenja mnogim Endruovim dostignućima. Nizao se govornik za govornikom, i Endruu su se svi činili dosadnim i groznim, čak i oni koji su pokazali duhovitost i mudrost. Imali su razne stilove govorništva, ali sadržaj je uvek bio isti. Endru je sve to već ranije čuo, i to i suviše često.
<BR>&nbsp;&nbsp;&nbsp;&nbsp;&nbsp;A u svemu se osećao neizgovoreni prizvuk koji ga je uvek uznemiravao: pokroviteljsko ukazivanje da je postigao sjajne stvari za jednog robota, da je čudesno što obična mehanička sprava kao što je on ima sposobnost da tako kreativno misli i da prenosi misli u tako izuzetna ostvarenja. Možda je to bilo i tačno; ali Endruu je bilo bolno da to sluša, a nije bilo načina da izbegne.
<BR>&nbsp;&nbsp;&nbsp;&nbsp;&nbsp;Magdesku je bio poslednji govornik.
<BR>&nbsp;&nbsp;&nbsp;&nbsp;&nbsp;Veče se veoma oteglo, i Magdesku je izgledao bled i umoran kad je ustao. Ali Endru, koji je sedeo kraj njega, primetio je koliko se ovaj trudi da se pribere: visoko je podigao glavu, ispravio ramena, ispunio pluća - protetička pluća laboratorije Endrua Martina - dubokim udisajem vazduha.
<BR>&nbsp;&nbsp;&nbsp;&nbsp;&nbsp;"Prijatelji, neću da traćim vaše vreme ponavljanjem svega što su prethodni govornici večeras rekli. Svi mi znamo šta je Endru Martin učinio za čovečanstvo. Mnogi od nas su iz prve ruke osetili šta znače njegova dostignuća - jer znam da oko mene večeras sede desetine vas u koje su ugrađeni Endruovi protetički aparati. I ja sam jedan od tih. Zato želim da kažem, sasvim jednostavno, da sam imao ogromno preimućstvo da sarađujem s Endruom Martinom u ranim danima protetologije, da i sam imam malu ulogu u razvoju aparata koji su nam danas toliko neophodni za život. A posebno želim da kažem kako ne bih ni bio ovde večeras da nije bilo Endrua Martina. Da nije bilo njega i njegovog veličanstvenog dela, ja bih umro još pre petnaest ili dvadeset godina - kao i mnogi od vas.
<BR>&nbsp;&nbsp;&nbsp;&nbsp;&nbsp;Stoga, prijatelji, dozvolite mi da nazdravim. Podignite čaše sa mnom i ispijte ovo divno vino u čast izuzetne osobe koja je unela tolike promene u medicinsku nauku, i koja danas puni veličanstvenih i značajnih sto pedeset godina... prijatelji, živeo nam Endru Martin, robot stopedesetogodišnjak!"
<BR>&nbsp;&nbsp;&nbsp;&nbsp;&nbsp;Endru nikada nije uspeo da zavoli vino, čak ni da shvati svrhu njegovog postojanja, ali usled mnogih poboljšanja komore za sagorevanje barem je bio u stanju da ga pije. Ponekad je to i činio, kad bi mu se činilo da društvene obaveze nalažu. I tako, kad se Alvin Magdesku okrenuo ka njemu, očiju sjajnih od uzbuđenja, rumenog lica, podignute čaše, Endru je i sam podigao čašu i otpio dug gutljaj vina iz nje.
<BR>&nbsp;&nbsp;&nbsp;&nbsp;&nbsp;Ali zapravo se nije radovao. Iako su mišići na njegovom licu odavno bili preprogramirani kako bi mogli da pokazuju brojna osećanja, čitavo veče je sedeo skoro nepomično, a i u ovom najsvečanijem trenutku uspeo je samo da se odsutno nasmeši. Čak i za to mu je bio potreban napor. Magdesku je mislio sve najbolje, ali njegove reči su Endruu nanele bol. Nije želeo da bude robot stopedesetogodišnjak.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
