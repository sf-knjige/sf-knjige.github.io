<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Mala Gospođica je bila u jednoj od onih povremenih poseta porodičnom imanju u Kaliforniji. Proslavila je osamdeset treći rođendan i izgledala je krhka kao ptičica. No, nije joj nedostajalo ni energije ni odlučnosti. Iako je nosila štap, više ga je koristila za gestikuliranje nego za potporu.
<BR>&nbsp;&nbsp;&nbsp;&nbsp;&nbsp;Dok je slušala priču o Endruovom nesrećnom pokušaju da stigne do biblioteke, obuzeo ju je narastajući bes. Na kraju je snažno lupila štapom o pod. "Džordže, to je potpuno užasno. Ko su bili ti mladi nasilnici?"
<BR>&nbsp;&nbsp;&nbsp;&nbsp;&nbsp;"Ne znam, majko."
<BR>&nbsp;&nbsp;&nbsp;&nbsp;&nbsp;"Onda treba da saznaš."
<BR>&nbsp;&nbsp;&nbsp;&nbsp;&nbsp;"Kakve veze to ima? Oni su samo mesni huligani, pretpostavljam. Obični dokoni, glupi klinci. Na kraju krajeva, nisu naneli nikakvu štetu."
<BR>&nbsp;&nbsp;&nbsp;&nbsp;&nbsp;"Ali mogli su. Da nisi baš onda naišao, naneli bi Endruu vrlo ozbiljnu štetu. A čak i kad si naišao, mogli su napasti i tebe. Spaslo te je, izgleda, jedino to što su bili toliko glupi da nisu shvatili kako im Endru ne bi mogao nauditi ni na tvoje izričito naređenje."
<BR>&nbsp;&nbsp;&nbsp;&nbsp;&nbsp;"Zaista, majko. Misliš da bi se usudili da me pipnu? Da napadnu potpuno nepoznatu osobu nasred puta? U dvadeset trećem stoleću?"
<BR>&nbsp;&nbsp;&nbsp;&nbsp;&nbsp;"Pa... možda i ne bi. Ali Endru je svakako bio u opasnosti, a to ne smemo da dozvolimo. Znaš li ti, Džordže, da je za mene Endru član porodice?"
<BR>&nbsp;&nbsp;&nbsp;&nbsp;&nbsp;"Da, znam. I za mene je. Svi ga tako doživljavamo."
<BR>&nbsp;&nbsp;&nbsp;&nbsp;&nbsp;"E, onda ne smemo dozvoliti da se neki mladi idioti ponašaju prema njemu kao prema nekakvoj igrački na navijanje, zar ne?"
<BR>&nbsp;&nbsp;&nbsp;&nbsp;&nbsp;"Šta hoćeš da uradim, majko?" upitao je Džordž.
<BR>&nbsp;&nbsp;&nbsp;&nbsp;&nbsp;"Ti si advokat, zar ne? Upotrebi onda to svoje pravničko znanje! Slušaj: hoću da pronađeš nekakav slučaj, bilo kakav, koji će naterati regionalni sud da prizna robotima prava, a onda da kroz zakonodavno telo proguraš odgovarajuće propise, a ako bude političkih problema, neka sve ide na Svetski sud, ako treba. Paziću šta radiš, Džordže, i neću trpeti nikakvo ošljarenje."
<BR>&nbsp;&nbsp;&nbsp;&nbsp;&nbsp;"Majko, zar nisi doskora govorila kako najviše na svetu želiš da se kandidujem za položaj koji je deda imao u zakonodavnom telu?"
<BR>&nbsp;&nbsp;&nbsp;&nbsp;&nbsp;"Da, ali kakve to veze ima sa...?"
<BR>&nbsp;&nbsp;&nbsp;&nbsp;&nbsp;"A sada hoćeš da pokrenem kampanju za robotska prava. Roboti nemaju pravo glasa, majko. Ali mnogi ljudi imaju, a mnogi od njih ne vole robote tako kao ti. Znaš li šta će se desiti s mojom kandidaturom ako me ljudi budu prepoznavali kao onog advokata koji je pokušavao da donese zakone o robotskim pravima?"
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Šta ti je važnije, majko? Da budem izabran u zakonodavno telo, ili da se upustim u ta tvoja robotska prava?"
<BR>&nbsp;&nbsp;&nbsp;&nbsp;&nbsp;"Robotska prava, naravno", smesta je odgovorila Mala Gospođica.
<BR>&nbsp;&nbsp;&nbsp;&nbsp;&nbsp;Džordž je klimnuo glavom. "U redu. Samo sam hteo da budem siguran da smo sve razjasnili. Idem u boj za građanska prava robota, ako to želiš od mene. Ali to će značiti kraj moje političke karijere čak i pre nego što je počela, i to moraš da shvatiš."
<BR>&nbsp;&nbsp;&nbsp;&nbsp;&nbsp;"Shvatam ja to, Džordže. Možda će se pokazati da grešiš - ne znam, ali, u svakom slučaju, najvažnije je da želim da Endru bude zaštićen od ponavljanja ovakvih grubosti. To je prvo i najvažnije."
<BR>&nbsp;&nbsp;&nbsp;&nbsp;&nbsp;"E pa, dobro", rekao je Džordž, "postaraću se da tako i bude, majko. Možeš da računaš na to."
<BR>&nbsp;&nbsp;&nbsp;&nbsp;&nbsp;Odmah je počeo kampanju. I uskoro se ono što je počelo kao umirivanje gunđave stare dame, pretvorilo u njegovu životnu bitku.
<BR>&nbsp;&nbsp;&nbsp;&nbsp;&nbsp;Džordž Černi ionako nije nimalo čeznuo za položajem u zakonodavstvu, pa je mogao sebi da kaže da se izvukao pošto je njegova majka odlučila da umesto toga treba da se bavi krstaškim ratovima za građanska prava. S pravne strane, izazov ga je oduševio. U kampanju su bili uključeni duboki i brojni izazovi koji su zahtevali veoma pažljive analize i proračune.
<BR>&nbsp;&nbsp;&nbsp;&nbsp;&nbsp;Kao stariji partner kod Fajngolda i Černija, Džordž je osmislio najveći deo strategije, ali istraživanje i popunjavanje formulara ostavio je mlađim partnerima. Dodelio je svom sinu Polu, koji je pre tri godine postao član firme, da upravlja svakodnevnim postupcima. Pol je dobio i dodatnu odgovornost da skoro svakog dana detaljno izveštava baku. Ona je, sa svoje strane, svakog dana razgovarala o tome s Endruom.
<BR>&nbsp;&nbsp;&nbsp;&nbsp;&nbsp;Endru se takođe uključio. Počeo je da radi na svojoj knjizi o robotima - a pošao je od samog početka, od Lorensa Robertsona i osnivanja 'Robota i mehaničkih ljudi Sjedinjenih Država' - ali je to ostavio po strani i vreme je provodio rijući po hrpama pravnih dokumenata. Čak je, nekoliko puta, dao nekoliko veoma korisnih predloga.
<BR>&nbsp;&nbsp;&nbsp;&nbsp;&nbsp;Jednom je rekao Maloj Gospođici: "Džordž mi je, onog dana kad su me napali oni ljudi, rekao da su se ljudska bića oduvek plašila robota. Nazvao je to bolešću čovečanstva. Dok god je to slučaj, čini mi se da sudovi i zakonodavci neće mnogo šta učiniti u korist robota. Roboti, uostalom, nemaju nikakvu političku moć, a ljudi je imaju. Zar ne bi onda trebalo učiniti nešto da se izmeni mišljenje ljudi o robotima?"
<BR>&nbsp;&nbsp;&nbsp;&nbsp;&nbsp;"Kad bismo samo mogli."
<BR>&nbsp;&nbsp;&nbsp;&nbsp;&nbsp;"Moramo da pokušamo", rekao je Endru. "Džordž mora da pokuša."
<BR>&nbsp;&nbsp;&nbsp;&nbsp;&nbsp;"Da", rekla je Mala Gospođica. "Moraće, zar ne?"
<BR>&nbsp;&nbsp;&nbsp;&nbsp;&nbsp;I tako, dok je Pol visio na sudu, Džordž je preuzeo javno mnjenje. Potpuno se posvetio kampanji za građanska prava robota, ulažući u to sve svoje vreme i snagu.
<BR>&nbsp;&nbsp;&nbsp;&nbsp;&nbsp;Džordž je oduvek bio dobar govornik, izražavao se neobavezno i s lakoćom, i sada je postao poznata pojava na skupovima pravnika, prosvetara i urednika holo-vesti, a koristio je svaku priliku za javne nastupe i govorio o neophodnosti postojanja robotskih prava, sve jasnije i spretnije kako je vreme prolazilo.
<BR>&nbsp;&nbsp;&nbsp;&nbsp;&nbsp;Džordž je, što je više vremena provodio pred javnošću i po studijima, postajao sve opušteniji i čvršći. Ponovo je pustio zulufe, a kosu - sada sedu - češljao je unazad, u veličanstvenu ćubu. Čak je izabrao novi stil oblačenja, kakav su imali najpoznatiji video-komentatori: široku, komotnu odeću poznatu kao 'draperija'. U njoj se osećao kao grčki filozof, govorio je, ili kao član drevnog rimskog Senata.
<BR>&nbsp;&nbsp;&nbsp;&nbsp;&nbsp;Pol Černi, koji je u mnogo čemu bio konzervativniji od oca, upozorio ga je, prvi put kad ga je video tako udešenog: "Pazi da se ne sapleteš nasred bine, tata."
<BR>&nbsp;&nbsp;&nbsp;&nbsp;&nbsp;"Pokušaću", odgovorio je Džordž.
<BR>&nbsp;&nbsp;&nbsp;&nbsp;&nbsp;Ono što je imao da kaže u korist robota glasilo je:
<BR>&nbsp;&nbsp;&nbsp;&nbsp;&nbsp;"Ako, zahvaljujući Drugom zakonu, možemo da zahtevamo od svakog robota neograničenu poslušnost u svakom pogledu, osim ako bi time naškodio ljudskom biću, znači da svako ljudsko biće, svako ljudsko biće, ima strašnu moć nad svakim robotom, svakim robotom. Osim toga, pošto je Drugi zakon jači od Trećeg, svako ljudsko biće može da koristi zakon o poslušnosti kako bi poništio zakon o samoočuvanju. Može, tako, narediti robotu da samog sebe ošteti ili čak i uništi, bez ikakvog razloga - samo iz ćefa...
<BR>&nbsp;&nbsp;&nbsp;&nbsp;&nbsp;Da zasad izostavimo iz rasprave pitanje o vlasničkim pravima - iako to nije sitnica - i pogledamo stvar sa gledišta obične ljudske pristojnosti. Zamislite nekoga kako prilazi robotu kojeg je slučajno sreo i naređuje mu, bez ikakvog razloga do da se malo zabavi, da razmontira sopstvene udove ili da nanese samom sebi neku drugu ozbiljnu povredu. Ili recimo da sam vlasnik robota, u trenutku besa, dosade ili osujećenosti, izda takvo naređenje.
<BR>&nbsp;&nbsp;&nbsp;&nbsp;&nbsp;Je li to pravedno? Da li bismo se tako ponašali prema životinji? A životinja je, podsećam vas, barem sposobna da se brani, dok smo mi naše robote namerno načinili takvima da ne mogu da dignu ruku na ljudsko biće.
<BR>&nbsp;&nbsp;&nbsp;&nbsp;&nbsp;Čak i neživi predmet, koji nas je dobro služio, ima pravo na malo uviđavnosti. A robot je daleko od neosetljivosti: on nije obična mašina, a nije ni životinja. Dovoljno dobro razmišlja da bi razgovarao s nama, raspravljao, šalio se. Mnogi od nas koji su živeli i radili s robotima čitavog života, počeli su da ih smatraju prijateljima - bukvalno članovima porodice, usuđujem se da kažem. Duboko ih poštujemo, čak ih i volimo. Je li previše tražiti da naši prijatelji roboti dobiju zvaničnu zakonsku zaštitu?
<BR>&nbsp;&nbsp;&nbsp;&nbsp;&nbsp;Ako čovek ima prava da izda robotu svako naređenje koje ne uključuje povredu ljudskog bića, trebalo bi da bude dovoljno pristojan da nikada ne izdaje robotu naređenja koja uključuju povredu robota - osim ako ljudska bezbednost to izričito ne zahteva. Neosporno je da od robota ne treba tek tako tražiti da nanese štetu samom sebi. S velikom moći ide i velika odgovornost. Ako roboti imaju Tri zakona koji štite ljude, je li suviše tražiti da i ljudima uspostave jedan ili dva zakona koji će štititi robote?"
<BR>&nbsp;&nbsp;&nbsp;&nbsp;&nbsp;Naravno, postojala je i druga strana - a tu stranu je predstavljao niko drugi do Džems van Buren, advokat koji se pred regionalnim sudom protivio Endruovom prvom zahtevu da bude proglašen za slobodnog robota. Sada je već bio star, ali i dalje snažan, moćan advokat, s ukorenjenim društvenim ubeđenjima. Na svoj hladan, smiren, razuman način, Van Buren je ponovo čvrsto zastupao one koji su poricali da su roboti u bilo kom pogledu dostojni da imaju 'prava'.
<BR>&nbsp;&nbsp;&nbsp;&nbsp;&nbsp;Govorio je: "Naravno, nimalo ne branim vandale koji bi olako uništili robota koji im ne pripada, ili bi mu naredili da uništi samog sebe. To je kriminalno delo, nesumnjivo i svakako, za koje treba da budu kažnjeni na uobičajen pravni način. Poseban zakon koji bi pokrivao takve slučajeve potreban nam je baš koliko i poseban zakon koji bi propisivao da ljudi ne smeju da razbijaju prozore na tuđim kućama. Opšti zakon o nepovredivosti vlasništva pruža dovoljno zaštite.
<BR>&nbsp;&nbsp;&nbsp;&nbsp;&nbsp;Ali zakon koji zabranjuje nekome da uništi sopstvenog robota? E, sada stupamo na sasvim drugo polje razmišljanja. I ja imam robote u svojoj advokatskoj kancelariji, i ne pada mi na pamet da ih uništim, kao što mi ne pada na pamet da potegnem sekirom na pisaći sto. Pa ipak, može li iko da tvrdi da me treba lišiti prava da postupam kako god želim prema svojim robotima, svojim pisaćim stolovima i svem drugom kancelarijskom nameštaju koji mi pripada? Sme li država, u svojoj ogromnoj mudrosti, da dođe u moju kancelariju i kaže: 'No, no, Džemse van Burene, moraš da budeš ljubazan prema svojim stolovima i da ih čuvaš od povrede. Isto važi i za tvoje plakare: moraš se prema njima ponašati s poštovanjem, kao prema prijateljima. A to važi, naravno, i za tvoje robote. Ni na koji način, Džemse van Burene, ne smeš da ugroziš svoje robote.'"
<BR>&nbsp;&nbsp;&nbsp;&nbsp;&nbsp;Tu bi Van Buren zastao i nasmešio se, smireno i razumno, pokazavši time svima da je to samo zamišljeni primer, da on svakako nije osoba koja bi povredila bilo šta i bilo koga.
<BR>&nbsp;&nbsp;&nbsp;&nbsp;&nbsp;A onda bi nastavio: "Prosto čujem Džordža Černija kako odgovara da je robot nešto potpuno drugačije od pisaćeg stola ili plakara, da je robot inteligentan i osećajan, da se prema robotima treba ponašati sasvim kao prema ljudskim bićima. A ja mu odgovaram da greši, da je toliko zavaran osećanjima prema robotu kojeg je njegova porodica decenijama posedovala, da je izgubio pojam šta roboti zaista jesu.
<BR>&nbsp;&nbsp;&nbsp;&nbsp;&nbsp;Oni su mašine, prijatelji moji. Oni su oruđe. Oni su sprave. Oni su obični mehanički predmeti, i zaslužuju pravnu zaštitu isto koliko i bilo koji drugi neživi predmet. Jeste, rekao sam neživi. Umeju da govore, to da. Umeju da misle, na svoj kruti, unapred programirani način. Ali ako robota ubodete, da li krvari? Ako ga zagolicate, da li se smeje? Roboti imaju ruke i čula, jeste, jer smo ih mi takvima stvorili, ali imaju li prava ljudska osećanja i strasti? Teško. Teško! I stoga hajde da više ne brkamo mašine načinjene po čovekovom liku sa živim bićima.
<BR>&nbsp;&nbsp;&nbsp;&nbsp;&nbsp;A moram da naglasim i ovo: čovečanstvo je u ovom veku postalo zavisno od robotskog rada. Na svetu ima više robota nego ljudi, i oni uglavnom obavljaju poslove koje niko od nas ne bi voleo ni da vidi. Oslobodili su čovečanstvo strašnog dirinčenja i ponižavanja. Pobrkati pitanje robota sa starim raspravama o ropstvu, ili kasnijim raspravama o slobodi tih robova, ili još kasnijim raspravama o punim građanskim pravima za potomke oslobođenih robova, svakako bi značilo upasti u ekonomski haos, jer bi naši roboti počeli da zahtevaju ne samo zakonsku zaštitu nego i nezavisnost od gospodara. Oni robovi od pre mnogo stoleća bili su ljudska bića kojima su surovo oduzeta prava i sa kojima je surovo postupano. Niko nije imao prava da ih tera na poslušnost. Ali roboti su načinjeni zato da bi služili. Po definiciji postoje da bismo ih koristili: ne da nam budu prijatelji, nego sluge. A svako drugo mišljenje je pogrešno, sentimentalno, i svakako opasno."
<BR>&nbsp;&nbsp;&nbsp;&nbsp;&nbsp;Džordž Černi je bio ubedljiv govornik, ali to je važilo i za Džemsa van Burena. A na kraju se bitka - vođena uglavnom pred javnim mnjenjem, a ne pred zakonodavnim telom niti pred regionalnim sudom - završila pat pozicijom.
<BR>&nbsp;&nbsp;&nbsp;&nbsp;&nbsp;Sada su, međutim, mnogi ljudi uspeli da prevaziđu strah ili gađenje od robota, koji su bili tako široko rasprostranjeni pre nekoliko generacija - Džordžove reči delovale su na njih. I oni su počeli da svoje robote posmatraju s izvesnom naklonošću, i želeli su da im obezbede nekakvu pravnu sigurnost.
<BR>&nbsp;&nbsp;&nbsp;&nbsp;&nbsp;Ali bili su tu i drugi, koji se nisu toliko bojali samih robota koliko finansijskih posledica koje bi mogle nastupiti kada bi se građanska prava dodelila i robotima. Oni su zahtevali veliku opreznost na novom pravnom polju.
<BR>&nbsp;&nbsp;&nbsp;&nbsp;&nbsp;I tako, kad se bitka konačno završila i kad je donet nacrt zakona u korist robota - o zabrani izdavanja naređenja koje bi robotu moglo da naudi - taj zakon je prošao regionalno zakonodavno telo, zatim ga je regionalni sud vratio na reviziju, pa je prošao u izmenjenom obliku, regionalni sud ga je podržao, i na kraju ga je prihvatilo i svetsko zakonodavno telo; pošto je izdržao poslednju žalbu Svetskom sudu, zakon je ispao veoma mlak i uopšten, a propisane kazne za njegovo narušavanje bile su veoma blage.
<BR>&nbsp;&nbsp;&nbsp;&nbsp;&nbsp;No, barem je princip o postojanju prava robota - ustanovljen onom presudom kojom je Endru stekao svoju 'slobodu' - još malo proširen.
<BR>&nbsp;&nbsp;&nbsp;&nbsp;&nbsp;Konačno odobrenje Svetskog suda stiglo je istog dana kad je umrla Mala Gospođica.
<BR>&nbsp;&nbsp;&nbsp;&nbsp;&nbsp;To nije bila slučajnost. Mala Gospođica, sada već veoma stara i veoma slaba, očajnički se držala u životu tokom poslednjih nedelja rasprave. Tek kad je stigla vest o pobedi, dozvolila je sebi da se opusti.
<BR>&nbsp;&nbsp;&nbsp;&nbsp;&nbsp;Endru je bio kraj njenog kreveta kada je preminula. Stajao je kraj nje, gledao tu sitnu, bledu staricu naslonjenu na hrpu jastuka, i sećao se onih dana pre osamdeset godina kada je tek stigao u veliku obalsku kuću Džeralda Martina, kada su dve devojčice stajale i piljile u njega, a mlađa se namrštila i rekla: "En-de-er. To ništa ne valja. Ne možemo ga tako zvati. Kako bi bilo da se zove Endru?"
<BR>&nbsp;&nbsp;&nbsp;&nbsp;&nbsp;Tako davno, tako strašno davno. Pre čitavog jednog života, po merilima Male Gospođice. A Endruu se ponekad činilo da je prošao samo trenutak - kao da nisu daleko oni dani kada su on, Gospođica i Mala Gospođica lunjali plažom ispod kuće, i kada je plivao duž obale samo zato što je njima palo na pamet da to zatraže.
<BR>&nbsp;&nbsp;&nbsp;&nbsp;&nbsp;Više od osamdeset godina.
<BR>&nbsp;&nbsp;&nbsp;&nbsp;&nbsp;Znao je da je za ljudsko biće to veoma dugo vreme.
<BR>&nbsp;&nbsp;&nbsp;&nbsp;&nbsp;A sada je Mala Gospođica svoje vreme potrošila i polako je odlazila. Kosa, nekada sjajna i zlatna, odavno se pretvorila u blistavo srebro; ali sada je iz nje nestao i poslednji sjaj, i po prvi put je bila mutna i neuredna. Približavao joj se kraj, i tu nije bilo pomoći. Nije bila bolesna; samo se istrošila, i nije bilo nade za popravke. Za nekoliko trenutaka prestaće da funkcioniše. Endru je jedva mogao da zamisli svet u kome neće postojati Mala Gospođica. Ali znao je da je sada na pragu takvog sveta.
<BR>&nbsp;&nbsp;&nbsp;&nbsp;&nbsp;Poslednji osmeh je uputila njemu. Poslednje reči su joj bile: "Bio si dobar prema nama, Endru."
<BR>&nbsp;&nbsp;&nbsp;&nbsp;&nbsp;Umrla je držeći ga za ruku, dok su njeni sin, snaja i unuk s poštovanjem ostali na pristojnoj udaljenosti od robota i starice u krevetu.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
