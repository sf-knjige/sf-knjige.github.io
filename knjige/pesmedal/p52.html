<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45. MAMAC
<P>&nbsp;&nbsp;&nbsp;&nbsp;&nbsp;Slika je bila zrnasta, a ponekad ju je bilo teško protumačiti, uprkos kodiranju u lažnim bojama koje je ukazivalo na pojedinosti što ih oko inače ne bi moglo razabrati. Bila je to spljoštena panorama morskog dna, koja je obuhvatala pun krug od 360 stepeni; u daljini, sa leve strane, video se morski korov, u središtu je stajalo nekoliko kamenih izbočina, a desno se ponovo pružala morska trava. Iako je prizor delovao kao da je na fotografiji, promena brojeva u donjem levom uglu ukazivala je na promenu vremena; a ponekad bi se prizor promenio uz iznenadni trzaj kada bi neki pokret promenio ustrojstvo emitovanih informacija.
<BR>&nbsp;&nbsp;&nbsp;&nbsp;&nbsp;"Kao što vidite", obrati se zapovednik Verli odabranoj publici u auditorijumu Tere Nove, "nije bilo škorpova kada smo stigli, ali oni su čuli - ili osetili - udarac kada se naš paket spustio na dno. Evo i prvog istraživača, posle jednog minuta i dvadeset sekundi."
<BR>&nbsp;&nbsp;&nbsp;&nbsp;&nbsp;Sada se slika menjala posle svakih deset sekundi i u svakom kadru pojavljivalo se sve više škorpova.
<BR>&nbsp;&nbsp;&nbsp;&nbsp;&nbsp;"Zaustaviću ovaj kadar", nastavi oficir za nauku, "kako biste mogli da proučite pojedinosti. Vidite ovog škorpa zdesna? pogledajte mu leva klešta - ima najmanje pet onih metalnih traka! A i deluje kao neko ko je na vlasti - na narednim snimcima ostali škorpovi su mu se sklanjali s puta - a sada istražuje tajanstven komad otpada koji je upravo pao sa neba - ovo je naročito dobar snimak - vidite kako skladno koristi klešta i usne pipke - prve kao oruđe snage, a druge preciznosti - sada vuče žicu, ali naš mali poklon pretežak je da bi se lako povukao - pogledajte samo to držanje - zakleo bih se da izdaje naređenja, premda nismo registrovali nikakve signale - možda su subsonični - a evo još jednog badže..."
<BR>&nbsp;&nbsp;&nbsp;&nbsp;&nbsp;Prizor naglo poskoči, iskrivivši se pod nemogućim uglom.
<BR>&nbsp;&nbsp;&nbsp;&nbsp;&nbsp;"Počinje vožnja; sada nas vuku - bili ste u pravu, dr Kaldor - uputili su se kao onoj pećini u stenovitoj piramidi - no, paket je preveliki, tako da ne može unutra - baš kao što smo i predvideli, razume se - a ovo je stvarno zanimljiv deo..."
<BR>&nbsp;&nbsp;&nbsp;&nbsp;&nbsp;Poklon upućen škorpovima bio je veoma pomno pripremljen. Iako se poglavito sastojao od otpadaka, oni su bili brižljivo odabrani. Bilo je tu čeličnih, bakarnih, aluminijumskih i olovnih šipki; komada debelih dasaka; plastičnih cevi i ploča; delova gvozdenih lanaca; jedno metalno ogledalo - i više kalemova bakarne žice raznih debljina. Čitava masa težila je preko stotinu kilograma i bila je pažljivo povezana, tako da se mogla pokretati samo kao jedna celina. Špijunka je neupadljivo bila smeštena u jednom uglu, pričvršćena sa četiri zasebna kratka kabla.
<BR>&nbsp;&nbsp;&nbsp;&nbsp;&nbsp;Dva velika škorpa sada su krenula u napad na gomilu otpada; činili su to odlučno i, kako je izgledalo, sa nekim određenim planom. Moćnim kleštima ubrzo su uklonili žicu koja je gomilu držala ujedno, a onda su odmah odbacili drvene i plastične delove; bilo je očigledno da ih zanima jedino metal.
<BR>&nbsp;&nbsp;&nbsp;&nbsp;&nbsp;Kod ogledala su zastali. Uspravili su ga i zagledali se u svoje odraze - nevidljive, razume se, u akustičkoj slici špijunke.
<BR>&nbsp;&nbsp;&nbsp;&nbsp;&nbsp;"Očekivali smo da će jurnuti u napad - možete izazvati žestok okršaj ako stavite ogledalo u tank sa ribama. Ali ovi su se možda prepoznali. To kao da ukazuje na prilično visok nivo inteligencije."
<BR>&nbsp;&nbsp;&nbsp;&nbsp;&nbsp;Škorpovi napustiše ogledalo i počeše da vuku ostatak hrpe preko morskog dna. Na nekoliko narednih snimaka prizor je bio beznadežno pometen. Kada se slika ponovo stabilisala, pojavila se jedna potpuno drugačija scena.
<BR>&nbsp;&nbsp;&nbsp;&nbsp;&nbsp;"Imali smo sreće - stvari su tekle upravo onako kako smo se i nadali. Odvukli su špijunku u čuvanu pećinu. Ali to nije prostorija u kojoj se nalazi presto kraljice škorpova - ako takva kraljica uopšte postoji, u šta veoma sumnjam... Ima li neko neku pretpostavku?"
<BR>&nbsp;&nbsp;&nbsp;&nbsp;&nbsp;Usledila je duga tišina dok su prisutni proučavali neobičan prizor. A onda neko primeti: "To je otpad!"
<BR>&nbsp;&nbsp;&nbsp;&nbsp;&nbsp;"Mora imati neku svrhu..."
<BR>&nbsp;&nbsp;&nbsp;&nbsp;&nbsp;"Pogledajte - ono je vanbrodski motor od deset kilovata - nekome mora da je ispao!"
<BR>&nbsp;&nbsp;&nbsp;&nbsp;&nbsp;"Sada znamo ko nam je krao lance kojima su bila vezana sidra!"
<BR>&nbsp;&nbsp;&nbsp;&nbsp;&nbsp;"Ali zašto - stvar nema nikakvog smisla."
<BR>&nbsp;&nbsp;&nbsp;&nbsp;&nbsp;"Očigledno ima - za njih."
<BR>&nbsp;&nbsp;&nbsp;&nbsp;&nbsp;Mozes Kaldor se nakašlja na osoben način; ovakvo prizivanje pažnje retko je zakazivalo.
<BR>&nbsp;&nbsp;&nbsp;&nbsp;&nbsp;"Ovo je i dalje samo pretpostavka", poče on, "ali, kako izgleda, sve više činjenica ide joj u prilog. Primetićete da je ovde sve od metala, brižljivo sakupljenog iz mnoštva različitih izvora...
<BR>&nbsp;&nbsp;&nbsp;&nbsp;&nbsp;Jednom inteligentnom morskom stvorenju metal bi delovao veoma tajanstveno, nešto što je veoma različito od svih ostalih prirodnih proizvoda okeana. Kako izgleda, škorpovi se još nalaze u kamenom dobu - i oni nikako ne mogu izići iz njega na isti način kao što smo to učinili mi, kopnene životinje sa Zemlje. Bez vatre, oni su upali u zamku tehnološkog ćorsokaka.
<BR>&nbsp;&nbsp;&nbsp;&nbsp;&nbsp;Mislim da nam je sada pred očima nešto što se zbivalo veoma davno i na našem svetu. Znate li odakle preistorijskom čoveku prvo gvožđe? Iz svemira!
<BR>&nbsp;&nbsp;&nbsp;&nbsp;&nbsp;Ne zameram vam što izgledate iznenađeno. Ali čisto gvožđe nikada se ne javlja u prirodi - ono suviše lako rđa. Jedini izvor primitivnog čoveka bili su meteoriti. Nikakvo čudo što su bili obožavani; i nikakvo čudo što su naši preci verovali u natprirodna bića sa neba...
<BR>&nbsp;&nbsp;&nbsp;&nbsp;&nbsp;Da li se ista stvar zbiva i ovde? Molim vas da ovu mogućnost ozbiljno shvatite. I dalje nam nije poznat nivo inteligencije škorpova. Možda sakupljaju metal iz čiste radoznalosti i očaranosti njegovim - smem li da kažem: magičnim? - svojstvima. Ali da li će otkriti da ga koriste i za nešto drugo, a ne samo za ukras? Gde su granice njihovog napredovanja - dok ostaju pod vodom. Samo, da li će zauvek ostati tamo?
<BR>&nbsp;&nbsp;&nbsp;&nbsp;&nbsp;Prijatelji, smatram da treba da doznate što možete više o škorpovima. Nije isključeno da delite planetu sa još jednom inteligentnom rasom. Hoćete li sarađivati ili biti u sukobu? Čak i ako oni nisu uistinu inteligentni, škorpovi bi ipak mogli predstavljati pogubnu pretnju - ili korisno oruđe. Možda bi trebalo da ih uzgajate. Uzgred budi rečeno, zavirite malo pod odrednicu Kult Tovara u vašim istorijskim bankama... ovo je K-U-L-T T-O-V-A-R-A.
<BR>&nbsp;&nbsp;&nbsp;&nbsp;&nbsp;Rado bih da doznam naredno poglavlje u ovoj priči. Jesu li ovi škorpovi filozofi, koji se okupljaju u šumama morskog rastinja da bi razmotrili šta da rade sa nama?
<BR>&nbsp;&nbsp;&nbsp;&nbsp;&nbsp;Molim vas, stoga, da opravite svemirsku antenu kako bismo ostali u vezi, Kompjuteri na Magelanu čekaće na vaš izveštaj - dok budu bdeli nad nama na putu prema Seganu Dva."
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
