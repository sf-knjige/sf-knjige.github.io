<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. SABRE
<P>&nbsp;&nbsp;&nbsp;&nbsp;&nbsp;Nazivali su sebe Sabrama, prema pionirima koji su, milenijum i po ranije, ukrotili jednu gotovo podjednako negostoljubivu divljinu na Zemlji.
<BR>&nbsp;&nbsp;&nbsp;&nbsp;&nbsp;Marsovske Sabre bile su srećne u jednom pogledu; nisu imali protiv sebe ljudske neprijatelje - već samo surovu klimu, jedva primetnu atmosferu, peščane oluje planetnih razmera. Uhvatili su se ukoštac sa svim tim nepogodnostima; rado su isticali da ne samo što su preživeli, nego su i preovladali. Ova izreka bila je samo jedna od nebrojenih pozajmica sa Zemlje, ali im je to njihova žarka sklonost ka nezavisnosti retko dopuštala da priznaju.
<BR>&nbsp;&nbsp;&nbsp;&nbsp;&nbsp;Više od hiljadu godina živeli su u senci jednog privida - gotovo religije. A kao i svaka religija, ova je takođe igrala suštinsku ulogu u njihovom društvu: pružila im je ciljeve koji su ih nadmašali, kao i svrhu života.
<BR>&nbsp;&nbsp;&nbsp;&nbsp;&nbsp;Sve dok proračuni to nisu obesnažili, oni su verovali - ili su se bar nadali - da bi Mars mogao da izbegne Zemljin usud. Stvar bi prošla samo za dlaku, razume se; dodatna razdaljina samo bi smanjila zračenje za pedeset odsto - ali to bi moglo biti dovoljno. Zaštićeni kilometrima drevnog leda na polovima, možda bi Marsovci mogli da prežive kada već Čovek nije mogao. Postojala je čak i jedna fantazija - premda je u nju verovalo svega nekoliko nepopravljivih romantičara - prema kojoj bi otapanje polarnih kapa povratilo izgubljene okeane planete. A onda, možda, atmosfera bi mogla postati dovoljno gusta da se ljudi kreću slobodno na otvorenom uz jednostavnu opremu za disanje i termalnu izolaciju...
<BR>&nbsp;&nbsp;&nbsp;&nbsp;&nbsp;No, ove su nade grubo zgasle, konačno ugašene neumoljivim jednačinama. Nikakvo umeće ili napori neće omogućiti Sabrama da se spasu. Oni će nestati zajedno sa matičnim svetom čiju su mekoću često s prezirom omalovažavali.
<BR>&nbsp;&nbsp;&nbsp;&nbsp;&nbsp;Ali sada, pružajući se pod Magelanom, nalazila se jedna planeta koja je otelovljavala sve nade i snove poslednjeg pokolenja kolonista Marsa. Dok je Oven Flečer posmatrao beskrajne okeane Talase, jedna misao neprekidno mu se vrzmala po glavi.
<BR>&nbsp;&nbsp;&nbsp;&nbsp;&nbsp;Prema zvezdanim sondama, Segan Dva prilično je nalikovao Marsu - što je i bio razlog da on i njegovi sunarodnici budu izabrani za ovo putovanje. Ali zašto se ponovo upustiti u borbu, kroz tri stotine godina i na udaljenosti od sedamdeset pet svetlosnih godina, kada je Pobeda već bila ovde i sada?
<BR>&nbsp;&nbsp;&nbsp;&nbsp;&nbsp;Flečer više nije pomišljao samo na dezertiranje; to je značilo ostaviti premnogo toga za sobom. Bilo bi sasvim lako sakriti se na Talasi; ali kako bi se osećao, pošto Magelan ode, odnevši za sobom poslednje prijatelje i kolege iz mladosti?
<BR>&nbsp;&nbsp;&nbsp;&nbsp;&nbsp;Dvanaest Sabra još se nalazilo u hibernaciji. Od petorice probuđenih on je već brižljivo ispitao dvojicu i od njih dobio povoljan odgovor. A ako se i ostala dvojica slože sa njim, znao je da će moći da govori i u ime usnule dvanaestorice.
<BR>&nbsp;&nbsp;&nbsp;&nbsp;&nbsp;Magelan mora okončati svoj pohod ka zvezdama, ovde, na Talasi.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
