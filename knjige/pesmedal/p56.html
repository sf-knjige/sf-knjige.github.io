<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48. ODLUKA
<P>&nbsp;&nbsp;&nbsp;&nbsp;&nbsp;Kapetan Bej bio je zaokupljen prečim problemima, a i bilo mu je veoma milo što može nekom drugom da poveri taj zadatak. U svakom slučaju, nije postojao prikladniji izaslanik od Lorena Lorensona.
<BR>&nbsp;&nbsp;&nbsp;&nbsp;&nbsp;Nikada se ranije nije sreo sa Mirisinim i Kumarovim roditeljima i pribojavao se tog susreta. Iako se Mirisa ponudila da pođe sa njim, on je ipak više voleo da ide sam.
<BR>&nbsp;&nbsp;&nbsp;&nbsp;&nbsp;Lasanci su poštovali svoje starije žitelje i činili su sve da se oni osećaju udobno i srećno. Lal i Nikri Leonidas živeli su u jednoj maloj, samostalnoj penzionerskoj koloniji na južnoj obali ostrva. Imali su šestosobni letnjikovac, opremljen svim mogućim uređajima koji su ih pošteđivali fizičkog naprezanja, računajući tu i jedinog opštenamenskog kućnog robota koga je Loren ikada video na Južnom Ostrvu. Po zemaljskoj hronologiji, procenio je da su Leonidasovi u poznim šezdesetim godinama.
<BR>&nbsp;&nbsp;&nbsp;&nbsp;&nbsp;Pošto su se uzdržano pozdravili, seli su na verandu pred kućom, gledajući prema moru, dok je robot stao da se vrzma okolo, donoseći pića i zdele sa odabranim voćem. Loren nagna sebe da pojede nekoliko zalogaja, a potom prikupi hrabrost i lati se najtežeg zadatka u svom životu.
<BR>&nbsp;&nbsp;&nbsp;&nbsp;&nbsp;"Kumar..." Ime mu zastade u grlu, tako da je morao ponovo da počne. "Kumar je još na brodu. Dugujem mu život; rizikovao je svoj da bi me spasao. Možete razumeti kako se sada osećam... učinio bih bilo šta..."
<BR>&nbsp;&nbsp;&nbsp;&nbsp;&nbsp;Još jednom je morao da zastane kako bi povratio kontrolu. A onda, nastojeći da bude što sažetiji i naučniji - kao sanitetski zapovednik Njutn za vreme svojih brifinga - on ponovo poče.
<BR>&nbsp;&nbsp;&nbsp;&nbsp;&nbsp;"Telo mu je gotovo neoštećeno, zato što je dekompresija bila spora, a do smrzavanja je došlo trenutno. Ali, razume se, on je klinički mrtav - kao što sam i ja bio pre nekoliko nedelja...
<BR>&nbsp;&nbsp;&nbsp;&nbsp;&nbsp;Dva slučaja su, međutim, veoma različita. Moje... telo... je bilo spaseno pre no što je došlo do oštećenja mozga, tako da je oživljavanje predstavljalo prilično jednostavan proces.
<BR>&nbsp;&nbsp;&nbsp;&nbsp;&nbsp;Protekli su sati pre no što smo se domogli Kumara. U fizičkom pogledu njegov mozak je neoštećen - ali nema ni traga od nekih aktivnosti.
<BR>&nbsp;&nbsp;&nbsp;&nbsp;&nbsp;No, čak i tako, oživljavanje bi moglo biti moguće uz primenu najnovije tehnologije. Prema našoj dokumentaciji - koja pokriva celu istoriju zemaljske medicinske nauke - to je već činjeno u sličnim slučajevima, a stopa uspešnih oporavaka iznosila je šezdeset odsto.
<BR>&nbsp;&nbsp;&nbsp;&nbsp;&nbsp;Među stotinama stručnjaka za medicinu koji se nalaze hibernisani na brodu ima i desetak specijalista za mozak. Postoje i tehničari koji su u stanju da sklope bilo koji zamisliv tip hirurške opreme, kao i one za održavanje života, i da upravljaju njome. Sve čime je Zemlja ikada raspolagala biće naše ponovo - ubrzo pošto stignemo do Segana Dva..."
<BR>&nbsp;&nbsp;&nbsp;&nbsp;&nbsp;Zastao je da bi im dopustio da bolje sagledaju stvar. Robot uluči tu zgodnu priliku da ponudi svoje usluge; no, Loren mu samo odmahnu rukom.
<BR>&nbsp;&nbsp;&nbsp;&nbsp;&nbsp;"Bili bismo spremni - ne, bilo bi nam veoma drago, jer to je najmanje što možemo da učinimo - da povedemo Kumara sa sobom. Iako to ne možemo jemčiti, jednoga dana mogao bi ponovo da živi. Voleli bismo da razmislite o tome; imate vremena na pretek da donesete odluku."
<BR>&nbsp;&nbsp;&nbsp;&nbsp;&nbsp;Dvoje starih ljudi izmenjaše dug, nemi pogled, dok je Loren netremice posmatrao more. Kako je tiho i spokojno ovde bilo! Voleo bi da i sam provede završne godine svog života na ovom mestu, dok bi ga s vremena na vreme posećivali unuci i praunuci...
<BR>&nbsp;&nbsp;&nbsp;&nbsp;&nbsp;Kao što je bio slučaj i sa najvećim delom Tarne, ovo je gotovo mogla biti Zemlja. Nigde na vidiku nije bilo lasanske vegetacije, što je verovatno predstavljalo ishod hotimičnog izbora; svekoliko rastinje delovalo je nelagodno poznato.
<BR>&nbsp;&nbsp;&nbsp;&nbsp;&nbsp;No, nedostajalo je nešto suštinsko; shvatio je da ga to kopka već duže - zapravo, još od onog časa kada je stupio nogom na ovu planetu. I najednom, kao da je ovaj trenutak bola podstakao njegovo pamćenje, on shvati šta je posredi.
<BR>&nbsp;&nbsp;&nbsp;&nbsp;&nbsp;Nije bilo galebova koji bi jezdili nebom, ispunjavajući vazduh najtužnijim i najprizivnijim od svih zemaljskih zvukova.
<BR>&nbsp;&nbsp;&nbsp;&nbsp;&nbsp;Lal Leonidas i nejgova supruga još ne behu izmenili nijednu reč, ali Loren je ipak shvatio da su doneli odluku.
<BR>&nbsp;&nbsp;&nbsp;&nbsp;&nbsp;"Cenimo vašu ponudu, zapovedniče Lorenson; molim vas, prenesite našu zahvalnost kapetanu Beju.
<BR>&nbsp;&nbsp;&nbsp;&nbsp;&nbsp;Nema, međutim, razloga za razmišljanje. Ma šta se dogodilo, Kumar će za nas biti zauvek izgubljen.
<BR>&nbsp;&nbsp;&nbsp;&nbsp;&nbsp;Čak i ako biste uspeli - a kao što sami kažete, to se ne može jemčiti - on će se probuditi u jednom stranom svetu, znajući da više nikada neće videti svoj dom, kao i da su svi oni koje je voleo već stolećima mrtvi. A to je teško podneti. Namere su vam bile čstite, ali on time ne bi ništa dobio.
<BR>&nbsp;&nbsp;&nbsp;&nbsp;&nbsp;Znamo šta bi on želeo i šta se mora učiniti. Vratite nam ga. Prepustićemo ga moru koje je toliko voleo."
<BR>&nbsp;&nbsp;&nbsp;&nbsp;&nbsp;Ništa više nije imalo da se kaže. Loren je osećao istovremeno ogromnu tugu i silno olakšanje.
<BR>&nbsp;&nbsp;&nbsp;&nbsp;&nbsp;Izvršio je svoju dužnost. Bila je to odluka koju je očekivao.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
