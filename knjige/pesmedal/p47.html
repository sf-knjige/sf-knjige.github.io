<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. ŠAPUTANJA NA JASTUKU
<P>&nbsp;&nbsp;&nbsp;&nbsp;&nbsp;Sve je prošlo sasvim glatko, reče u sebi Oven Flečer. Razume se, bio je pomalo razočaran glasanjem, premda se pitao koliko je ono, zapravo, verno odražavalo mišljenja članova posade. Uostalom, i sam je naložio dvojici svojih urotaša da glasaju protiv predloga, kako ne bi bila otkrivena - još slabašna - snaga pokreta Novih Talasanaca.
<BR>&nbsp;&nbsp;&nbsp;&nbsp;&nbsp;Šta preduzeti dalje - to je, kao i obično, bio problem. On je bio inženjer, a ne političar - premda je i to sve više postajao - i nije mogao da vidi nijedan način na koji bi zavrbovao nove pristalice a da pri tom ne iziđe na otvoreno.
<BR>&nbsp;&nbsp;&nbsp;&nbsp;&nbsp;Preostale su, zapravo, samo dve mogućnosti. Prva - i lakša - bila je da pobegne sa broda, na što kraće vreme pre polaska, naprosto tako što se ne bi vratio sa Talase. Kapetan Bej bio bi odveć zauzet da se da u potragu za njim - čak i kad bi to želeo - a njegovi lasanski prijatelji skrivali bi ga dok Magelan ne otplovi.
<BR>&nbsp;&nbsp;&nbsp;&nbsp;&nbsp;Ali to bi bilo dvostruko dezerterstvo - od kojih bi jedno ostalo bez presedana u vrlo povezanoj zajednici Sabra. Napustio bi svoje hibernisane kolege - među kojima su bili njegov brat i sestra. Šta bi oni mislili o njemu, kroz tri stotine godina na negostoljubivom Seganu Dva, kada budu doznali da je on mogao otvoriti dveri Raja i za njih, ali da to ipak nije učinio?
<BR>&nbsp;&nbsp;&nbsp;&nbsp;&nbsp;A sada je vreme isticalo; one kompjuterske simulacije ubrzanog plana podizanja ledenih blokova mogle su da znače samo jedno. Iako o tome još nije razgovarao sa svojim prijateljima, nije video nijednu drugu mogućnost do delanje.
<BR>&nbsp;&nbsp;&nbsp;&nbsp;&nbsp;Ali i dalje se ustezao da čak i pomisli na tako nešto kao što je sabotaža.
<BR>
<BR>&nbsp;&nbsp;&nbsp;&nbsp;&nbsp;Rouz Kilijan nikada nije čula za Dalilu i verovatno bi je užasnulo kada bi je uporedili sa njom. Ona je bila jednostavna, prilično prostodušna Severanka koja je - baš kao što je bio slučaj i sa tolikim mnoštvom mladih Lasanaca - živela pod silnim utiskom blistavih posetilaca sa Zemlje. Njena veza sa Karlom Boslijem nije bila samo njeno prvo stvarno duboko emocionalno iskustvo, već i njegovo.
<BR>&nbsp;&nbsp;&nbsp;&nbsp;&nbsp;Oboma im je teško padala i sama pomisao na rastanak. Rouz je plakala na Karlovom ramenu u pozni čas jedne noći, a on uskoro više nije mogao da podnese njenu tugu.
<BR>&nbsp;&nbsp;&nbsp;&nbsp;&nbsp;"Obećaj da nećeš nikome reći", prošapta joj on, mrseći uvojke njene kose koja mu se rasula po prsima. "Imam dobre vesti za tebe. U pitanju je velika tajna - niko još ne zna za nju. Brod neće otići odavde. Svi ćemo ostati ovde na Talasi."
<BR>&nbsp;&nbsp;&nbsp;&nbsp;&nbsp;Rouz je gotovo pala sa postelje od iznenađenja.
<BR>&nbsp;&nbsp;&nbsp;&nbsp;&nbsp;"Ti to ne kažeš samo da bi me utešio, je l' da?"
<BR>&nbsp;&nbsp;&nbsp;&nbsp;&nbsp;"Ne - istina je. Ali da nisi nikome rekla ni reči. Stvar mora da ostane u potpunoj tajnosti."
<BR>&nbsp;&nbsp;&nbsp;&nbsp;&nbsp;"Svakako, dragi."
<BR>&nbsp;&nbsp;&nbsp;&nbsp;&nbsp;Ali Rouzina najbliža prijateljica Merion takođe je lila suze zbog svog dragana sa Zemlje, tako da joj je tuga morala biti olakšana...
<BR>&nbsp;&nbsp;&nbsp;&nbsp;&nbsp;...a Merion je u poverenju saopštila dobru vest Paulini... koja nije mogla da izdrži a da je ne kaže Svetlani... koja ju je, takođe u strogom poverenju, saopštila Kristl.
<BR>&nbsp;&nbsp;&nbsp;&nbsp;&nbsp;A Kristl je, igrom slučaja, bila predsednikova kćer.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
