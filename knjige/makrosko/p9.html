<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;"Napravili smo", objavi Afra kao da je to bila novost, "pet skokova, i sada smo dalje od izvora razarača nego kada smo počeli."
<BR>&nbsp;&nbsp;&nbsp;&nbsp;&nbsp;"Šen kaže da bi mogao da nas odvede tamo u sledećih šest skokova", reče Ajvo. "Proučavao je konfiguracije."
<BR>&nbsp;&nbsp;&nbsp;&nbsp;&nbsp;"Kako on može da ih zna? Mislila sam da nema pristup... Ne, sad vidim da može. Prisutan je kada određujemo udaljenost pomoću zemaljske istorije, i verovatno čuje sve što ti čuješ kada si na 'skopu. Iako ne vidim kako može da ima bilo kakvu korist od onih jadnih podataka koje imamo..."
<BR>&nbsp;&nbsp;&nbsp;&nbsp;&nbsp;"Da proverimo", reče Harold. "Očigledno je da postoji nešto što smo propustili... ako Šen ne laže."
<BR>&nbsp;&nbsp;&nbsp;&nbsp;&nbsp;"Može i laže", reče Ajvo, "ali ga verovatno mrzi da to radi. Ne bi ga zanimalo da se pojavi da nije siguran da bi mogao nešto da postigne - i ne bi imao strpljenja da prolazi kroz mnogo više skokova."
<BR>&nbsp;&nbsp;&nbsp;&nbsp;&nbsp;"Naš prvi skok bio je otprilike pedeset godina, do 1930.", reče Harold. "Drugi je bio gotovo tri hiljade godina, do 930. godine pre Hrista, koliko znamo. Razlika od 2860 godina, ali je skok bio zapravo duži, jer smo prostorno doskočili na drugu stranu Zemlje. Potom još jedan skok od pedeset godina, u 890. pre Hrista, ukoso. Ovo bi moglo da bude zbunjujuće da nije bilo ozbiljno! Konačno, skokovi u 975. i 975. pre Hrista - obično klizanje po luku, koje nikud ne vodi. Ali Šen bi izgleda mogao tu nešto da učini."
<BR>&nbsp;&nbsp;&nbsp;&nbsp;&nbsp;Afra se okrenu Ajvu. "Imaš njegovu sposobnost proračunavanja. Možeš li da napraviš mapu redosleda kako je on vidi?"
<BR>&nbsp;&nbsp;&nbsp;&nbsp;&nbsp;"Ne. On ne koristi samo matematiku, ili se bar služi sa više činjenica nego ja; njegovo zaključivanje je umetnost, dok je moje uobičajeno."
<BR>&nbsp;&nbsp;&nbsp;&nbsp;&nbsp;"Možda koristi astrologiju", reče Afra kiselo.
<BR>&nbsp;&nbsp;&nbsp;&nbsp;&nbsp;Harold odmahnu glavom. "Astrologija ne..."
<BR>&nbsp;&nbsp;&nbsp;&nbsp;&nbsp;"Sve govori da zna i nju", reče Ajvo. "Stoga to i nije šala. Ako je moguće načiniti mapu prostorne zakrivljenosti Galaksije uz pomoć astrologije, Šen to može. On..."
<BR>&nbsp;&nbsp;&nbsp;&nbsp;&nbsp;"Zaboravi", odreza Afra.
<BR>&nbsp;&nbsp;&nbsp;&nbsp;&nbsp;Ali Harold se zamislio. On veruje, pomisli Ajvo, po prvi put dopuštajući sebi da to proguta, iako je u duši već znao. On zaista veruje.
<BR>&nbsp;&nbsp;&nbsp;&nbsp;&nbsp;A ako je i Šen verovao?
<BR>&nbsp;&nbsp;&nbsp;&nbsp;&nbsp;Kako je iko mogao da zna šta je ispravno a šta ne? Čak i ako je astrologija bila lažna doktrina, Harold ju je primenio sa više uspeha nego Afra svoju.
<BR>&nbsp;&nbsp;&nbsp;&nbsp;&nbsp;"Pitam se da nismo stekli suviše naivnu predstavu o prostoru kroz koji skačemo", reče Afra posle kraćeg ćutanja. "Razmišljali smo po uprošćenoj analogiji vrpca-u-krugu, ali četvorodimenzionalno uvijanje bi moglo da bude drugačije uređeno. Ne možemo da ga prikažemo na dvodimenzionalnoj mapi."
<BR>&nbsp;&nbsp;&nbsp;&nbsp;&nbsp;"Mogao bih da napravim kutiju sa prostornim koordinatama", reče Harold. "Ukrštene niti i polja sila da drže tela na mestu, čitava stvar prozirna da bismo mogli da je proučavamo iz svih uglova. Ako smo već utvrdili pet poznatih tangencijalnih tačaka i potražili primenljiv okvir, mogli bismo da počnemo s izvođenjem jednačina..."
<BR>&nbsp;&nbsp;&nbsp;&nbsp;&nbsp;Afra ga dograbi za ruku, odjednom uzbuđena. "Kada?"
<BR>&nbsp;&nbsp;&nbsp;&nbsp;&nbsp;Šesti skok je bio dug, ali je to bilo najmanje značajno.
<BR>&nbsp;&nbsp;&nbsp;&nbsp;&nbsp;Proučavali su brojke, i nisu mogli da ih poreknu.
<BR>&nbsp;&nbsp;&nbsp;&nbsp;&nbsp;"Ovo je neki drugi razarač", reče Afra.
<BR>&nbsp;&nbsp;&nbsp;&nbsp;&nbsp;Nalazili su se sledećih pet hiljada svetlosnih godina ukoso od Sunca, a istorija Zemlje bila je stigla otprilike do 4000. godine pre Hrista. Signal razarača koji je preplavio Zemlju 1980-81. godine bio je nestao, ali se šesnaest hiljada svetlosnih godina niže, duž suprotnog azimuta, nalazio izvor drugog signala, potpuno istovetnog s prvim.
<BR>&nbsp;&nbsp;&nbsp;&nbsp;&nbsp;"Počinjem da sumnjam", reče Harold, "da smo suočeni s pravom galaktičkom zaverom. Veselje za paranoika."
<BR>&nbsp;&nbsp;&nbsp;&nbsp;&nbsp;"U ekstazi sam", reče Afra.
<BR>&nbsp;&nbsp;&nbsp;&nbsp;&nbsp;Podigao je prst prema njoj u znak upozorenja, kao da ima posla s petogodišnjim detetom. "Ne može da bude slučajnost što su slični predajnici ovog tipa postavljeni na razdaljini od trideset hiljada svetlosnih godina, svaki sa dometom od oko osamnaest hiljada milja, šaljući signale verovatno u svim pravcima brzinom svetlosti. Pogledajte kako oba opkoljavaju središte Galaksije, sa ivica. Šest ovako postavljenih, sa sedmim u središtu, pokrili bi veliku većinu postojećih zvezda."
<BR>&nbsp;&nbsp;&nbsp;&nbsp;&nbsp;"Što izgleda dokazuje da im je meta civilizacija uopšte, slučajno i zemaljska", složi se Afra.
<BR>&nbsp;&nbsp;&nbsp;&nbsp;&nbsp;"Što takođe znači da su ti izvori naoružani", reče Ajvo. "Fizički, mislim. Inače ne bi mogli da opstanu tokom svih ovih milenijuma, protiv svih vrsta koje znamo da postoje." Zastao je. "Idemo li dalje?"
<BR>&nbsp;&nbsp;&nbsp;&nbsp;&nbsp;"Idemo, nego šta!" reče Afra, tako žestoko da ga to uplaši. Često ga je ovako podsećala koliko je bila zainteresovana za ovu misiju. Njeno sećanje na Breda - božanskog princa koji je umro i nije se vratio među žive.
<BR>
<BR>&nbsp;&nbsp;&nbsp;&nbsp;&nbsp;Postajali su ravnodušni prema galaktičkom putovanju, ili su se bar navikavali; ali deseti skok ih je sve zapanjio. Iznosio je oko trideset pet hiljada svetlosnih godina - i odneo ih je potpuno izvan Galaksije Mlečni put, za približno trideset hiljada godina. Iskočili su skoro vertikalno iz velikog diska.
<BR>&nbsp;&nbsp;&nbsp;&nbsp;&nbsp;U blizini nije bilo izvora razarača.
<BR>&nbsp;&nbsp;&nbsp;&nbsp;&nbsp;Grupa se okupila da pogleda svoju Galaksiju na "direktnom" ekranu. Ovo je u stvari bila slika koja je dolazila od senzora postavljenih u orbitu oko Neptuna. Harold nije bio dokon tokom perioda oporavka između skokova, a imao je na raspolaganju najsavršeniju tehnologiju da se igra njome. Čak su i mini-sateliti preživeli skokove bez problema, čim je sabirno polje bilo prilagođeno ovoj vrsti kretanja.
<BR>&nbsp;&nbsp;&nbsp;&nbsp;&nbsp;Ležala je ispod njih, popunjavajući dobar deo raspona od devedeset stepeni: čitava čovekova Galaksija, viđena po prvi put sa strane od čoveka. Blaga belina zvezda i maglina, lišena atmosfere Zemljine, više nije postojala; kolosalna magla međuzvezdanog gasa i prašine proterana je iz blizine posmatračeve. Posledica bejaše pogled na Mlečni put kakav je odista bio - deset hiljada puta bogatiji nego posmatran sa Zemlje.
<BR>&nbsp;&nbsp;&nbsp;&nbsp;&nbsp;Boje, da - ali ne kakve bi ijedan živopisac mogao da naslika, ili oko, oslepljeno atmosferom, da dokuči. Crvena, u središtu gde su se gasile stare svetlosti; plava, po rubovima gde su nastajale nove, silovite. A između, spektar - ali i mnogo više! Tu se vidljiva paleta protezala do obima za koji nije postojala nomenklatura, i pokazivala nijanse za koje čovek nije pronašao imena. Moćni kovitlac, višestruka spirala sjaja, talas za talasom sićušnih blistavih čestica, grupisanih a opet samotnih. Mlečni put je bio proziran, i uprkos tome izluđujuće složen, u tri, u četiri dimenzije.
<BR>&nbsp;&nbsp;&nbsp;&nbsp;&nbsp;Na rubu je bio tanan kao oblanda, držan na okupu oblacima kosmičke prašine koji su pomračivali hiljade zvezda svakim jezivo privlačnim pramičkom i kovitlacem. Unutar ove retke galaktičke atmosfere, ugneždeno u gasovite pipke, nalazilo se Sunce i njegove solarne trice - jedva vredni pomena u poređenju s ukupnošću; u stvari, nevidljivi bez uvećanja.
<BR>&nbsp;&nbsp;&nbsp;&nbsp;&nbsp;I, jasno s ovog izvrsnog vidikovca, tkanje zvezdane pređe koje beše rasprostrta Galaksija: veliki spiralni kraci, izvijeni iz središta, udvojene trake materije koje su počinjale kao svetlost nagomilanih zvezda i završavale kao crnilo sve ređe prašine. Nije bila pljosnata, niti ujednačena; vrpce su se uvijale, videle se čas sa šire čas sa uže strane, slične otvorenim Mebijusovim trakama ili lancu galaktičke DNA.
<BR>&nbsp;&nbsp;&nbsp;&nbsp;&nbsp;I zaista, pomislio je, jeste - Galaksija je bila ćelija, nosila je svoje kosmičke organele i blistala od živosti: pokretan, topao, promenljiv, njen životni vek trajao je već desetinama milijardi godina.
<BR>&nbsp;&nbsp;&nbsp;&nbsp;&nbsp;Ajvo oseti fizičku glad, i shvati da je proveo sate u posmatranju Galaksije. Bio je opčinjen njom, kao što se govorilo da će vernik biti u blagoslovenom zanosu kada se susretne sa Gospodom svojim.
<BR>&nbsp;&nbsp;&nbsp;&nbsp;&nbsp;Otrgnuo se iz omame i pogledao oko sebe. Afra mu je stajala najbliže, prelepa na svoj smrtni način, upijajući očima sto milijardi zvezda, udišući u pluća kubne parseke svemira.
<BR>&nbsp;&nbsp;&nbsp;&nbsp;&nbsp;Harold se okrenu prema njemu, i on iznenađeno primeti da je ovaj, kao i žene, smršao tokom proteklih nekoliko meseci. Svi su se menjali! "Jesi li primetio globularna jata? Stotine njih kruži Galaksijom, milion zvezda u svakom. Pogledaj!" Pokazao je. "Ovo ovde mora da je na manje od deset hiljada svetlosnih godina od nas."
<BR>&nbsp;&nbsp;&nbsp;&nbsp;&nbsp;Ajvo vide ono što je nekako propustio ranije: kuglu svetlosti, skoro pri ruci, otprilike podjednako udaljenu od galaktičkog diska kao oni. Podsećala je na manju galaksiju, mada je bila bezoblična, Roršahova mrlja sjaja. Činilo se da je nešto pamuka otplovilo kada je bila tkana potka glavne tapiserije. Na obodu su zvezde bile ređe, kao i kod Galaksije, ali su se zgušnjavale prema središtu, prelivajući se od plave boje do sredine spektra. Ovo jato je bilo mlađe od glavnog tela.
<BR>&nbsp;&nbsp;&nbsp;&nbsp;&nbsp;Moglo se videti još mnogo jata, uglavnom bližih galaktičkom jezgru. Svako je možda bilo kosmos za sebe, sa nastanjenim planetama i zvezdanim civilizacijama. Ukupni raspored čitave grupe jata bio je sferičan... ili bar hemisferičan, budući da nije mogao da vidi šta leži na drugom kraju diska. Iako nije opažao pojedinačna kretanja, imao je utisak da jata zapravo kruže oko središta Galaksije... eliptičnim orbitama, prolazeći vrlo blizu ruba i dižući se iznad njegovog širokog lica. Neka kao da su se i doticala galaktičkog oboda, iako je bio toliko razuđen da je to postala stvar viđenja.
<BR>&nbsp;&nbsp;&nbsp;&nbsp;&nbsp;Gotovo je mogao da zamisli prvobitnu loptu gasa i prašine koja se dostojanstveno okretala u svemiru i izbacivala kišu varnica. Najveći deo materije ostajao je u ravni kretanja, da se pretvori u spiralne krake i ukupno obličje diska; ali je nekoliko begunaca pošlo u drugim pravcima, i nastala su jata.
<BR>&nbsp;&nbsp;&nbsp;&nbsp;&nbsp;Kako li je vaseljena izgledala nekom biću koje ju je posmatralo s planete unutar jednog od ovih ostrvskih sistema? Da li je neka kultura poželela da se spusti do moćnog materinskog tela? Je li njihov bog bio vrtlog prečnika trideset hiljada parseka?
<BR>&nbsp;&nbsp;&nbsp;&nbsp;&nbsp;Beatriks se pojavi iz kuhinjskih prostorija, i Ajvo shvati da ga je miris kuvanja podsetio na sopstveni stomak. Bila je, kao i uvek, donosilac okrepljenja. Kako je bilo dobro što je bar neko bio praktičan!
<BR>&nbsp;&nbsp;&nbsp;&nbsp;&nbsp;Afra se konačno prenu. "Nalazimo se u polju putujućeg signala, ali iza razarača", reče zamišljeno. "Sada smo trideset hiljada svetlosnih godina u smeru signala... tako da će prolaziti kraj Zemlje i Galaksije najmanje toliko vremena u budućnosti. Očigledno je stariji i od razarača, jer bi ovi inače otpočeli ranije i dospeli dovde. A to govori..."
<BR>&nbsp;&nbsp;&nbsp;&nbsp;&nbsp;"Da je svrha razarača možda samo da suzbije tuđinski zrak", završi Harold umesto nje. "Budući da je bezbroj lokalnih stanica bezbedno prošlo, znači da nisu mogle da probude razarač."
<BR>&nbsp;&nbsp;&nbsp;&nbsp;&nbsp;"Kakva ksenofobija!" uzviknu ona. "Samo zato što to ukazuje da negde drugde postoji nadmoćnija tehnologija..."
<BR>&nbsp;&nbsp;&nbsp;&nbsp;&nbsp;Harold nakrivi glavu prema njoj. "Zar si to tako shvatila? Možda sam ja razmišljao u sasvim različitom smeru."
<BR>&nbsp;&nbsp;&nbsp;&nbsp;&nbsp;"Svesna sam tvoje..."
<BR>&nbsp;&nbsp;&nbsp;&nbsp;&nbsp;"Supa je na stolu!" dozva Beatriks, još jednom presekavši raspravu na pravom mestu.
<BR>
<BR>&nbsp;&nbsp;&nbsp;&nbsp;&nbsp;Pošto ovde nije bilo razarača, uključili su glavni ekran da posmatraju Ajva kako radi. Afra je i sama mogla da upotrebi razarač, ali je sada postojalo izvesno grupno priznanje da je to Ajvov prerogativ, i da ga je vežba usavršila do takve veštine kakvu niko drugi nije mogao da postigne bez podjednako dugotrajnog šegrtovanja. Ovo je bila njegova predstava.
<BR>&nbsp;&nbsp;&nbsp;&nbsp;&nbsp;Imao je tremu.
<BR>&nbsp;&nbsp;&nbsp;&nbsp;&nbsp;Preskočio je rutinske programe, čija je ponuda sada bila tako raskošna i raznovrsna da bi bile potrebne godine da se ručno popišu. Njihove višejezične porodice šifara bile su, prirodno, nepoznate ostalima; Ajvo je savladao osnove tek uz najveću koncentraciju, iako su sve bile do izvesne mere slične tehnici samog razarača. Takođe je izbegao putujući signal (kada li je taj izraz ušao u upotrebu?); do toga će doći kada bude vreme. Umesto toga, usredsredio se na neemitujući kanal i potražio Zemlju: čovekov svet kakav je bio pre trideset hiljada godina.
<BR>&nbsp;&nbsp;&nbsp;&nbsp;&nbsp;Nije mogao da je nađe.
<BR>&nbsp;&nbsp;&nbsp;&nbsp;&nbsp;Proverio je koordinate dobijene prilikom njihovih teleskopskih posmatranja Galaksije Andromeda i izabrao Drugu grupu Cefeida Mlečnog puta i zaračunao neophodni pomak zbog galaktičke rotacije i pojedinačnih putanja zvezda tokom trideset hiljada godina. Sve se slagalo, i znao je gde treba da potraži Zemlju.
<BR>&nbsp;&nbsp;&nbsp;&nbsp;&nbsp;Ali, ona nije bila tamo.
<BR>&nbsp;&nbsp;&nbsp;&nbsp;&nbsp;"Ili sam izgubio osećaj ili Zemlja nije postojala pre trideset hiljada godina", reče žalosno.
<BR>&nbsp;&nbsp;&nbsp;&nbsp;&nbsp;"Glupost", reče Afra. "Daj da ja pokušam." Činilo se da joj je baš bilo stalo. Ajvo joj ustupi mesto, osećajući se kao da ga je trener izveo sa terena.
<BR>&nbsp;&nbsp;&nbsp;&nbsp;&nbsp;Afra se igrala komandama dvadeset minuta, usmeravajući prvo na Zemljin položaj, a onda i na druga mesta. Ekran je ostao mešavina boja; nije se pojavila jasna slika. Najzad je okrenula prema jednom od zvezdanih jata izvan Galaksije - i dobila sliku.
<BR>&nbsp;&nbsp;&nbsp;&nbsp;&nbsp;Podesila je računar da izoštri površinu bilo koje planete na koju naiđe u rutinskom pretraživanju raspoloživih odredišta, i on je to učinio. Bio je to prizor mračnog golog meseca udaljenog od svoje planete. Na noćnom nebu iznad horizonta mogle su se razabrati pojedine zvezde, ali i svetlosna pruga dalekih skupina zvezda.
<BR>&nbsp;&nbsp;&nbsp;&nbsp;&nbsp;"To nije jato!" uzviknu Groton. "U sferičnoj masi zvezda ne bi mogla da vidiš takvu prugu."
<BR>&nbsp;&nbsp;&nbsp;&nbsp;&nbsp;Afra se pozabavila komandama, nespretno podešavajući prizor, i konačno ga izgubila. Vratila se računarskom pretraživanju, dok ju je Ajvo u sebi zadirkivao zbog gubitka jedine slike na koju su naišli, i to tako tajanstvene. Slika nije htela da se vrati. Afra poče da pokazuje svoju narav.
<BR>&nbsp;&nbsp;&nbsp;&nbsp;&nbsp;"Ima tu nešto čudno", reče Harold. "Raspored na toj slici ne podudara se s neposrednim posmatranjem jata. A prizor je bio tipičan za planetu unutar Galaksije. Ona pruga svetlosti bila je Mlečni put!"
<BR>&nbsp;&nbsp;&nbsp;&nbsp;&nbsp;Afra je podesila računar na pretraživanje planeta Zemljinog tipa, ostavivši azimut gde je bio, i sačekala dok ovaj ne pročisti i razvrsta navalu makrona. Ajvo je bio nestrpljiv da ponovo preuzme, ali se uzdržavao.
<BR>&nbsp;&nbsp;&nbsp;&nbsp;&nbsp;Situacija je svakako bila neobična, a Afri je očigledno nedostajala neophodna stručnost da razreši protivrečnosti. Ali, ne bi bilo diplomatski reći joj to.
<BR>&nbsp;&nbsp;&nbsp;&nbsp;&nbsp;Pojavi se zeleni krajolik, nalik na Zemljin ali ne i zemaljski. Afra pređe na ručne komande - i izgubi ga. Opsova na neženstven način.
<BR>&nbsp;&nbsp;&nbsp;&nbsp;&nbsp;Odjednom se isključi. "Ovako ništa ne postižem. Preuzmi ponovo, Ajvo."
<BR>&nbsp;&nbsp;&nbsp;&nbsp;&nbsp;I on se nađe unutra, nesvestan ostalih, koristeći naočari kao da je glavni ekran ostao uključen. Uneo se u situaciju, i računar je postao deo njegovog mozga. Nije bilo slike sa Zemlje... niti sa bilo koje druge tačke u Galaksiji. Izuzev programa; oni su se sjajno probijali. Kakva je razlika između ukroćenih makrona i onih divljih, pa samo pitomi prolaze?
<BR>&nbsp;&nbsp;&nbsp;&nbsp;&nbsp;Programi su bili veštački, sastavljeni pomoću nadmoćne makronske opreme drugog stupnja tehnologije, postavljene unutar snažnog gravitacionog polja. Toliko je znao iz lokalnih stanica, koje su otvoreno nudile svoje tehnike. Njihovi signali su u stvari bili polarizovani, ogoljeni od suvišnog sklada i površnih značenja, i ujednačeno su pristizali. U poređenju s ovima, prirodni signali su bili slabi i neuredni, i pomešani s nepotrebnim. Divlji makron mogao je da proizvede nekoliko stotina razgovetnih slika i veliku količinu dodatnog otpada; kultivisani makron je proizvodio samo jednu slika, ili jednu povezanu celinu.
<BR>&nbsp;&nbsp;&nbsp;&nbsp;&nbsp;Bilo je to kao razlika između prskanja i usmerenog mlaza vode. Prskanje je u obilnijem međudejstvu sa sredinom, ali mlaz dobacuje dalje i postiže više, na svoj način.
<BR>&nbsp;&nbsp;&nbsp;&nbsp;&nbsp;Kakva je galaktička sredina?
<BR>&nbsp;&nbsp;&nbsp;&nbsp;&nbsp;Svetlost. Gas. Energija.
<BR>&nbsp;&nbsp;&nbsp;&nbsp;&nbsp;"Gravitacija."
<BR>&nbsp;&nbsp;&nbsp;&nbsp;&nbsp;To mu je Šen šaputao na uvo. Sve su lakše uspostavljali vezu, i Ajva je to brinulo. Više je voleo da Šen ostane duboko zakopan.
<BR>&nbsp;&nbsp;&nbsp;&nbsp;&nbsp;Gravitacija: kumulativna u ukupnom dejstvu, ali podeljena unutar tela iz kog je poticala. Izvan masivne Galaksije...
<BR>&nbsp;&nbsp;&nbsp;&nbsp;&nbsp;Makroni: bića rođena iz gravitacionih talasa, i njihov sastavni deo. Šta se dogodilo s onima poteklim iz same Galaksije, kada su se sreli sa moćnijim međudejstvima vaseljene?
<BR>&nbsp;&nbsp;&nbsp;&nbsp;&nbsp;Znao je sada. Programi su prolazili, čak i kada su bili daleko koliko druge galaksije, ako su bili pravilno usmereni, jer bejahu sabijeni, glatki, sinkopirani i neopterećeni. Ali divlji signali nisu imali šanse za uspeh: suviše su bili čupavi, rapavi, trnoviti, neuređeni. Osećali su veliko galaktičko polje, bili skretani (i sami stvorenja gravitacije), povlačeni u krug, zbijani u jato, rastezani...
<BR>&nbsp;&nbsp;&nbsp;&nbsp;&nbsp;Ali ne i svetlost. Galaktička gravitacija nije bila dovoljna da spreči rasipanje svetlosti. Svetlost bi se na kraju vinula u duboki svemir, ostavljajući svoje makrone za sobom, rastavljena. Kao ogrtač koji je gospodar odbacio, ustrojstvo makrona se raspadalo, sabijalo, gubilo oblik... ali su ostajali signali brzi poput svetlosti, nagomilani, milijarde njih na mestu gde je bio samo jedan makron. Nemoćni da napuste vladajuće polje, ostajali su u orbiti oko najvećeg moćnika, galaktičkog jezgra.
<BR>&nbsp;&nbsp;&nbsp;&nbsp;&nbsp;Otuda bočne slike, pod pravim uglom u odnosu na disk Galaksije.
<BR>&nbsp;&nbsp;&nbsp;&nbsp;&nbsp;Otuda odsustvo najnovijih... unutar trideset hiljada godina... vesti.
<BR>&nbsp;&nbsp;&nbsp;&nbsp;&nbsp;Otuda... istorija.
<BR>&nbsp;&nbsp;&nbsp;&nbsp;&nbsp;Ajvo svede šifrirane podatke na one svojstvene jednome: Zemlji. Zemlji, u bilo kojem vremenu otkako je život osvojio njene kopnene mase. Pretražio je zarobljenu struju, tražeći život. I uspeo.
<BR>&nbsp;&nbsp;&nbsp;&nbsp;&nbsp;Ostali su posmatrali ekran, i on začu njihov združen uzvik. Tako je, Zemlja...
<BR>&nbsp;&nbsp;&nbsp;&nbsp;&nbsp;Stvorenje je donekle podsećalo na krokodila, ali mu je njuška bila kratka i zatupasta. Telo, sa zdepastim oblim nogama i snažnim repom, bilo je dugo oko sedam stopa. Na leđima mu se uzdizala groteskna izbočina od kostiju i kože, nalik na kruto jedro.
<BR>&nbsp;&nbsp;&nbsp;&nbsp;&nbsp;Bilo je jutro, i životinja se lenjo izležavala, izlažući bokove zracima sunca, polusklopljenih očiju. Iza nje je počinjala linija vode, načičkana brojnim stabljikama biljaka, od kojih su mnoge bile polomljene. U pozadini su se uzdizale visoke krošnje neprepoznatljivog drveća, a zemljište je izgledalo jednolično jer nije bilo trave.
<BR>&nbsp;&nbsp;&nbsp;&nbsp;&nbsp;"To je", reče Afra, "dimetrodon. Gušter jedrastih leđa iz Zemljinog perioda perma, pre dvesta pedeset miliona godina. Jedro je služilo kao primitivni organ kontrole temperature, pre nego što su se razvili bolji. Iako dimetrodon izgleda nezgrapno, ta kontrola toplote bila je velika prednost, budući da reptili teže da se umrtve kada je hladno..."
<BR>&nbsp;&nbsp;&nbsp;&nbsp;&nbsp;"Ne vidim kako jedro može da ga zagreje", reče Beatriks.
<BR>&nbsp;&nbsp;&nbsp;&nbsp;&nbsp;"O, može, može, a i da hladi. Okrenuto bočno prema suncu, upija toplotu; okrenuto krajevima, ispušta je. Gmizavci ne smeju ni da se previše ugreju, znaš. Veoma praktično - i olakšava prepoznavanje."
<BR>&nbsp;&nbsp;&nbsp;&nbsp;&nbsp;"Paleontologija mi nije jača strana", reče Harold, "ali mi je tako nešto bilo poznato, osim imena. Zar jedronoša nije preteča dinosaurusa?"
<BR>&nbsp;&nbsp;&nbsp;&nbsp;&nbsp;Ajvo, s naočarima na glavi, nije mogao da vidi izraz njegovog lica, ali je čuo. "Koji je dinosaurus imao kontrolu temperature? Dimetrodon je bio pelikosaurus mesožder, verovatno predak terapsida. Gmizavaca-sisara, za tebe."
<BR>&nbsp;&nbsp;&nbsp;&nbsp;&nbsp;"Opaa, pogrešno porodično stablo", reče on bez zlobe. "Ipak je to iznenađujuća pojava, imajući u vidu da smo odmakli samo trideset hiljada svetlosnih godina. Ne vidim kako bi to mogla da bude Zemlja."
<BR>&nbsp;&nbsp;&nbsp;&nbsp;&nbsp;"To jeste Zemlja", reče Ajvo, setivši se da ostali nisu ostajali suzdržani na njegove bisere. "Makroni su u orbiti oko Galaksije. Zbijeni su da bi sami zadobili kakvu-takvu masu, ali ipak možemo da ih pročitamo kad ih uhvatimo. Ovi mora da su napravili krug već hiljadu puta. Ne usuđujem se da brljam s orijentacijom; prijem je uglavnom stvar slučajnosti, budući da ima toliko toga što mora da se probere. Sav prostor i sve vreme, tako reći."
<BR>&nbsp;&nbsp;&nbsp;&nbsp;&nbsp;I dok je to govorio, slika nestade. Ćudi makrona pokvarile su prijem. Ponovio je pretraživanje i šetao napred-nazad, tragajući za stalnim pulsom.
<BR>&nbsp;&nbsp;&nbsp;&nbsp;&nbsp;"Dve stotine pedeset miliona godina!" reče Afra. "Galaksija bi trebalo da je napravila pun krug za to vreme."
<BR>&nbsp;&nbsp;&nbsp;&nbsp;&nbsp;"Kruženje Galaksije ne bi trebalo da ima značaja", reče Harold. "Nalazimo se izvan njene ravni, ne na rubu. Orbita makrona ovde mora da je pod pravim uglom u odnosu na kruženje Galaksije. Pitam se nije li to nešto više nalik magnetnom polju?"
<BR>&nbsp;&nbsp;&nbsp;&nbsp;&nbsp;Ajvo dobi drugu sliku na ekranu: životinja slična jelenu, ali sa psećim šapama. Bila je visoka otprilike jedan jard, i gurala je njušku kao da traži biljne zalogaje.
<BR>&nbsp;&nbsp;&nbsp;&nbsp;&nbsp;"Sisar", reče Afra. "Oligocen, očito. Ne mogu tačno da odredim..."
<BR>&nbsp;&nbsp;&nbsp;&nbsp;&nbsp;Onda se to dogodi: jedan od onih preokreta koji se rugaju verovatnoći. Začu se zajednički uzdah.
<BR>&nbsp;&nbsp;&nbsp;&nbsp;&nbsp;Čudovišni kljun sunu odozgo u sliku, praćen sitnim, opakim okom i belim perjem glave. Bila je to glava ptice - sama po sebi gotovo jednake veličine kao čitav trup one životinje nalik na jelena. Svirepi kljun se razjapi, udari i zatvori se oko jelenovog vrata.
<BR>&nbsp;&nbsp;&nbsp;&nbsp;&nbsp;Sada se pokaza ostatak grabljivice. Bila je to zaista ptica: visoka devet stopa i građena kao jastreb, dugačkih nogu. Tri moćne kandže rile su tle pri svakom koraku, rožnate i mišićave.
<BR>&nbsp;&nbsp;&nbsp;&nbsp;&nbsp;"Fororakos!" uzviknu Afra s čuđenjem. "Miocen, Južna Amerika. Pre dvadeset miliona godina..."
<BR>&nbsp;&nbsp;&nbsp;&nbsp;&nbsp;"Kakav užas!" ovo dođe od Beatriks.
<BR>&nbsp;&nbsp;&nbsp;&nbsp;&nbsp;"Užas? Fororakos je bio izuzetan primerak, jedan od vrhunaca ptičje evolucije. Naravno, nije mogao da leti... Ali na zemlji, na svom terenu, ova ptica je bila neprikosnovena. Ako se uzme u obzir brojnost vrsta, ptice su znatno uspešnije od sisara..."
<BR>&nbsp;&nbsp;&nbsp;&nbsp;&nbsp;Posmatrali su kako ptica podiže žrtvu za vrat i trese je do besvesti, ili uginuća. Ajvo je osećao agoniju napadnutog, i morao je da se napregne da ne podigne ruku do sopstvenog vrata. Kljun i kandže zatim rasporiše truplo, i započe krvavi pir. Ajvo je sada osećao ukus krvi u onim bezubim čeljustima.
<BR>&nbsp;&nbsp;&nbsp;&nbsp;&nbsp;Slika ponovo izblede.
<BR>&nbsp;&nbsp;&nbsp;&nbsp;&nbsp;"Preskočili smo dve stotine miliona godina između slika", reče Afra. "Šta je s onom u međuvremenu... onom nalik na dinosaurusa?"
<BR>&nbsp;&nbsp;&nbsp;&nbsp;&nbsp;"Vremenom ćemo uspeti da popunimo celokupnu istoriju Zemlje, iz ovih otpadaka", reče Ajvo. "Ali izbor je uglavnom slučajan za svaki prizor. Makroni su ravnomerno raspoređeni, iako izgleda da su u priličnom redu unutar skupina. Ipak, mogu da pokušam." I on je bio opčinjen proširenim vidicima. Nije više bilo potrebno da skaču preko ogromnih udaljenosti da bi videli prošlost koja je prethodila čoveku.
<BR>&nbsp;&nbsp;&nbsp;&nbsp;&nbsp;Sav prostor i sve vreme...
<BR>&nbsp;&nbsp;&nbsp;&nbsp;&nbsp;"Mrzim što vas prekidam", reče Harold, "ali imamo prečih briga. Lebdimo daleko izvan naše Galaksije, i pogrešan skok bi mogao da nas baci neznano gde."
<BR>&nbsp;&nbsp;&nbsp;&nbsp;&nbsp;Ovo ih prenu, i on nastavi određenije: "Verujem da bi slike bile manje slučajne da njihov opseg nije tako ograničen, bez namere da se šalim. <EM>Opseg - engleski scope; Groton cilja na 'skop, to jest makroskop. - (Prim. prev.)</EM> Recimo, da posmatramo Sunčev sistem kao celinu, i da pokušamo da nađemo ključ za finiji poredak naših makronskih struja? Ako naučimo da upravljamo prijemom na pravilan način, biće nam dostupna čitava galaktička istorija. To znači..."
<BR>&nbsp;&nbsp;&nbsp;&nbsp;&nbsp;"To znači da možemo da utvrdimo vreme nastanka razarača", upade Afra. "Da otkrijemo koja je to vrsta uradila i zašto." Imajući u vidu da još nije dosegao ovde."
<BR>&nbsp;&nbsp;&nbsp;&nbsp;&nbsp;"Zbog toga smo slobodni da eksperimentišemo. Čim budemo znali šta radimo, moći ćemo da se približimo i ponovo ga uhvatimo. Nećemo morati naslepo da pristupamo razaraču."
<BR>&nbsp;&nbsp;&nbsp;&nbsp;&nbsp;"Je li to tačno, Ajvo?" upita ona. "Da li bi pogled na Sunčev sistem... ceo sistem... omogućio stabilan prijem?"
<BR>&nbsp;&nbsp;&nbsp;&nbsp;&nbsp;Sećao se vremena kada ga nije pitala za mišljenje o tehničkim problemima. "Da. Mogao bih da podesim ekran na shematski prikaz, ali bih morao da radim na mnogo širem rasponu. Istina, bila bi to odlična vežba, iako za početak ne mogu da jamčim za rezultate."
<BR>&nbsp;&nbsp;&nbsp;&nbsp;&nbsp;Nije odgovorila, te on tako i učini. Slika unutar njegovih naočara i na ekranima postade crtež, uređen pomoću računara i njegovim navođenjem. Sunce je bilo predstavljeno belim diskom svetlosti, planete raznobojnim tačkama koje su putovale isprekidanim orbitama, sa svojim mesecima na slično označenim putanjama. Razmera nije bila verodostojna ali su identiteti i imena bili sasvim jasni.
<BR>&nbsp;&nbsp;&nbsp;&nbsp;&nbsp;"Pokušaću s istorijom Sistema", reče Ajvo. "Ali, biće mi potrebno neko vreme da napravim mapu makronskih struja, pod pretpostavkom da su dovoljno stabilne. Onda ću morati da sredim dobijene rezultate, pošto isprva neću imati hronološki redosled. Nema svrhe da posmatrate."
<BR>&nbsp;&nbsp;&nbsp;&nbsp;&nbsp;"Uz tebe smo, Ajvo", reče Afra s iznenadnom toplinom. "Pazićemo. Možda ti i pomognemo."
<BR>&nbsp;&nbsp;&nbsp;&nbsp;&nbsp;Znao je da je ona samo nepristrasno praktična, ali ga je taj gest ipak obradovao. Ovakvu ju je voleo: kada radi s njim a ne kada pokušava da ga kupi. Latio se posla, pokušavajući da nađe razumljive tragove. Čekao ga je makroskopski krpež.
<BR>&nbsp;&nbsp;&nbsp;&nbsp;&nbsp;"Pusti me da to uradim, trapavko", reče mu Šen u uvo. "Ja mogu to da postavim za jedan sat. Tebi će biti potrebne dve nedelje, a možeš mnogo toga i da propustiš."
<BR>&nbsp;&nbsp;&nbsp;&nbsp;&nbsp;Ajvo je već razabrao veličinu zadatka. Nije želeo da se osramoti neizbežnim zamaranjem gledalaca dok budu proticali jalovi sati. "Učini to onda", reče ljutito, i ustupi uzde Šenu. Sve je više toga bilo moguće između njih.
<BR>&nbsp;&nbsp;&nbsp;&nbsp;&nbsp;Ipak... ako Šen može to da obavi koristeći makroskop... šta se dogodilo s razaračem? Sami temelji Ajvovog odbijanja da oslobodi Šena ovim su bili dovedeni u pitanje.
<BR>&nbsp;&nbsp;&nbsp;&nbsp;&nbsp;A možda... je li to bila nada...? Možda neće uspeti.
<BR>&nbsp;&nbsp;&nbsp;&nbsp;&nbsp;Šen nije igrao na blef. Proširio se na Ajvov mozak i telo i primenio svoj nezreli ali neprikosnoveni intelekt na problem. Ajvo je posmatrao prste svoje leve ruke kako lete po dirkama računara dok je desna stiskala polugu, i pitao se da li je napravio ozbiljnu grešku. Nije oslobodio Šena - ali je Šen mogao sam da se oslobodi, pošto mu je izlaz bio otvoren. Bio je dovoljno lukav...
<BR>&nbsp;&nbsp;&nbsp;&nbsp;&nbsp;Ekran se pročisti. Označena razmera se poveća do prečnika od dve svetlosne godine i pojavi se prikaz kosmičke prašine.
<BR>&nbsp;&nbsp;&nbsp;&nbsp;&nbsp;"Šta to radiš?" upita Afra. "To nije zvezdani sistem."
<BR>&nbsp;&nbsp;&nbsp;&nbsp;&nbsp;"Prvobitni oblak vodonika, gusko", ogovori Šen Ajvovim usnama i jezikom, a Ajvo se trgnu.
<BR>&nbsp;&nbsp;&nbsp;&nbsp;&nbsp;Afra umuknu i predstava se nastavi. Da nije posmatrao iz tako prisnog položaja, Ajvo bi posumnjao da sve to i jeste obična predstava. Ovako, znao je da Šen zaista upravlja makroskopom, da bi uhvatio signale stare pet ili deset milijardi godina; predstava, iako posredna, premošćena i skraćena, bila je poštena.
<BR>&nbsp;&nbsp;&nbsp;&nbsp;&nbsp;Oblak primitivnog gasa se kovitlao i skupljao, merač vremena je svakih dvadeset pet sekundi pokazivao prolazak otprilike milion godina. U toku deset miliona godina, oblak gasa se sabio do prečnika od sto miliona milja, potom samo na milion, zatim blesnu i postade zvezda. Sabijanje je podiglo njenu temperaturu do tačke u kojoj se dogodilo paljenje vodonika/helijuma; sada je izvlačila ogromnu energiju iz svođenja broja atoma vodonika na četvrtinu broja atoma helijuma.
<BR>&nbsp;&nbsp;&nbsp;&nbsp;&nbsp;"Kao kad pokušavaš da sipaš četiri čaše likera u petu", objasni Afra Beatriks. "Četvrtina ne može da stane u petinu, i..."
<BR>&nbsp;&nbsp;&nbsp;&nbsp;&nbsp;"Zar to ne zavisi od zapremine pete čaše?"
<BR>&nbsp;&nbsp;&nbsp;&nbsp;&nbsp;Samo to ne, pomisli Ajvo. Dve žene su još jednom pobrkale signale. Harold će morati da ih raspetlja, kao i uvek. Beatriks će na kraju biti objašnjeno da četiri atoma vodonika imaju težinu 4,04, dok jedan atom helijuma teži 4,00. Zbir četiri vodonika koji prave jedan helijum na taj način oslobađa suvišnih 0,04 kao energiju: život zvezda.
<BR>&nbsp;&nbsp;&nbsp;&nbsp;&nbsp;Oslobođen je samo jedan procenat novog atoma... ali je sve zajedno bilo tako ogromno da je zaustavilo kolaps ogromnog oblaka/zvezde prikazanog na ekranu i stabilizovalo ga za izvesno vreme. Najveći deo svetlosti vaseljene poticao je iz ovog procesa - bezbroj zvezda Mlečnog puta bilo je samo oganj nastao pretvaranjem vodonika u helijum.
<BR>&nbsp;&nbsp;&nbsp;&nbsp;&nbsp;U sledećih nekoliko napetih minuta prošlo je nekoliko milijardi godina.
<BR>&nbsp;&nbsp;&nbsp;&nbsp;&nbsp;Konačno je ponestalo goriva, i Sunce je naraslo u ogromnog crvenog džina, sto puta većeg od svog pređašnjeg obima.
<BR>&nbsp;&nbsp;&nbsp;&nbsp;&nbsp;"Ovo ne može da bude Sunce!" pobuni se Harold. "Naše sunce je tek na sredini životnog veka."
<BR>&nbsp;&nbsp;&nbsp;&nbsp;&nbsp;Šen ovo nije udostojio odgovora. Ni Ajvo nije razumeo situaciju, ali je znao da je slika tačna.
<BR>&nbsp;&nbsp;&nbsp;&nbsp;&nbsp;Potrošivši postojeći vodonik, zvezda je ponovo kolabirala. Ali sada je u njoj bilo jezgro od skoro čistog helijuma, proizvod neprestane potrošnje vodonika. Kada se skupilo u mnogo gušću loptu nego ranije, unutrašnja temperatura je porasla deset puta u odnosu na ranije pretvaranje. Nešto je moralo da popusti. I jeste: helijum je počeo da se pretvara u ugljenik. Bilo je otkriveno novo gorivo.
<BR>&nbsp;&nbsp;&nbsp;&nbsp;&nbsp;Zvezda je ponovo bila u poslu, kao kratkovečni beli patuljak.
<BR>&nbsp;&nbsp;&nbsp;&nbsp;&nbsp;Ali uskoro je ponestalo helijuma, i sićušna zvezda se pretvorila u pocrnelu kuglu materije, ne veću od planete. Došao joj je strašan konac. Bila je nabijena kolabiranom materijom i obodnim teškim metalima, zarobljenim iz galaktičkog otpada tokom njene zrelosti, ali bila je mrtva, lutajući pepeo.
<BR>&nbsp;&nbsp;&nbsp;&nbsp;&nbsp;Posle više miliona godina, ovaj majušni leš bio je uvučen u polje uticaja rađajuće zvezde, tela načinjenog od bogatijeg gasa blizu ruba Galaksije. Kada je nova zvezda, nesvesna svoje ponižavajuće sudbine, razvila karakterističan sjaj dugog pretvaranja atoma, ovaj pepeo postade satelit, uzimajući i sam nešto gasa. Ovaj je povećao njegovu masu i stvorio atmosferu, ali je ostao neaktivan. Njegovo vreme je prošlo: nikada neće dostići pređašnju slavu.
<BR>&nbsp;&nbsp;&nbsp;&nbsp;&nbsp;"To je Zemlja!" reče Afra. Odmah zatim: "Ne, ne može biti. Pogrešan sastav, a jezgro je suviše gusto." Upijala je simbole za materijal i gustoću, istovremeno posmatrajući planetu.
<BR>&nbsp;&nbsp;&nbsp;&nbsp;&nbsp;Drugi ugarak je poticao iz mladog sistema, i takođe je bio proizvod smrti drevne zvezde. Posle njega, treći i četvrti, pozajmljujući ono malo darova raštrkanog otpada svemira. Poslednja dva su imala mnogo veća jezgra od ostalih, i zadobila su više atmosfere za starost, ali ne i nadu u podmlađivanje. Oko zvezde su kružile četiri planete, svaka starija od nje.
<BR>&nbsp;&nbsp;&nbsp;&nbsp;&nbsp;Jedan sused je bio u nevolji. Slika je kliznula da odredi njegov geološki trenutak. Ova zvezda je bila mnogo krupnija od one prethodne i već je potrošila svoj vodonik... i helijum... proždrljivo. Za samo nekoliko miliona godina proživela je svoj vek. Ali njena masa, a s njom i unutrašnja toplota, bila je tolika da se pretvaranje nije zaustavilo kod ugljenika. Kiseonik, natrijum, silikon, kalcijum... sve do gvožđa, dvadeset šestog u atomskoj tablici, elementi su nastajali u ovoj zvezdanoj peći. Nizovi toplotnih skokova... kataklizmičkih oluja, probili su se kroz školjku od helijuma još pre nego što je njen slom bio dovršen, stvorivši teške metale u tragovima, zaključno s olovom; ali su preovladavala bazična pretvaranja koja su oslobađala energiju. Gašenje velike zvezde nije bilo tiho zbivanje.
<BR>&nbsp;&nbsp;&nbsp;&nbsp;&nbsp;Kako u jezgru nije preostalo ništa lakše od gvožđa, gravitacioni kolaps se nastavio. Temperatura se popela na sto milijardi stepeni. Iz ovog kolapsa crpljena je snaga, a energija je oticala nazad u jezgro, stvarajući novu materiju. Teži elementi, sve do urana, sada su se izdašno rađali.
<BR>&nbsp;&nbsp;&nbsp;&nbsp;&nbsp;Međutim, zvezda se u ovom konačnom kolapsu razletela u eksploziji koja ju je raspršila širom Galaksije: nastala je supernova. Zadivljujući spektar teških elemenata projurio je pokraj one umerenije, prethodno osmotrene zvezde i kroz sistem satelita, i nešto od toga je bilo zarobljeno, a nešto je palo na samu zvezdu. Sistem je postao bogatiji nego što je bio, pohlepno se hraneći ostacima uništenja svoga suseda.
<BR>&nbsp;&nbsp;&nbsp;&nbsp;&nbsp;Prvobitna planeta se našla na putu velikog dela ovih darova i time se vidno okoristila, kao i ostale. Ali, najveći odlomci, uglavnom gvožđe, ušli su u orbitu i sami zgasli u planete. Sada su tri manja satelita kružila unutar četiri veća.
<BR>&nbsp;&nbsp;&nbsp;&nbsp;&nbsp;"Mars, Zemlja, Venera!" reče Afra, zanesena ovom avanturom. "A prva planeta koju smo videli je Neptun - naša planeta!"
<BR>&nbsp;&nbsp;&nbsp;&nbsp;&nbsp;Šen nije odgovorio ni na ovo. Ajvo je osećao Šenovu pažnju dok je prepoznavao i uzimao različite niti ove makronske tapiserije i sređivao ih u povezanu i hronološku vizuelnu istoriju. Ovo je bio zadatak koji je zahtevao sve Šenove sposobnosti, umetničke uz računske i lingvističke. Bile su to svakako izuzetne sposobnosti, za izuzetan poduhvat: Ajvo je povremeno zaboravljao kakav je moćan um posedovao njegov mentor. Ako je miš rođen u znaku Lava ostajao miš, lav zarobljen u mišu ostajao je Lav. Ili, u ovom slučaju, Ovan.
<BR>&nbsp;&nbsp;&nbsp;&nbsp;&nbsp;Prošlo je još vremena, sporo napredovanje se nastavilo. Milijardu godina posle prve, nastala je mlada nova, u neposrednom susedstvu. Tuda je prošlo još otpada, i Sunčeva porodica uzela je porez i na ovo, stekavši materijal za još dve unutrašnje planete i izvestan broj krupnijih meseca.
<BR>&nbsp;&nbsp;&nbsp;&nbsp;&nbsp;"Merkur i... Vulkan?" upita Afra. "Ili je to Pluton, ali na pogrešnom mestu?" Jer tamo se sad nalazilo pet unutrašnjih planeta... jedna više nego što bi trebalo.
<BR>&nbsp;&nbsp;&nbsp;&nbsp;&nbsp;Šen je radio dalje.
<BR>&nbsp;&nbsp;&nbsp;&nbsp;&nbsp;Iz dalekih prostranstava dođoše putnici. Većina ih je samo prošla, jer su bili odbijeni Sunčevom gravitacijom, a ne zarobljeni. Jedan je ipak bio povučen u krivudavu elipsastu orbitu koja je vodila sasvim blizu planeti Jupiter.
<BR>&nbsp;&nbsp;&nbsp;&nbsp;&nbsp;"Šest unutrašnjih planeta?" upita Afra uzrujanim tonom.
<BR>&nbsp;&nbsp;&nbsp;&nbsp;&nbsp;Nije bilo suđeno da se to dogodi. Jupiter se porvao sa pridošlicom u grubom dočeku, skrenuvši ga prema orbiti najbliže unutrašnje planete. Preblizu. Kliznule su jedna ka drugoj, ukrstile polja... i sjedinile se.
<BR>&nbsp;&nbsp;&nbsp;&nbsp;&nbsp;I rastrgnule jedna drugu pre nego što su se zaista dodirnule.
<BR>&nbsp;&nbsp;&nbsp;&nbsp;&nbsp;"Rošova tačka postignuta", promrmlja Afra.
<BR>&nbsp;&nbsp;&nbsp;&nbsp;&nbsp;Jedan odlomak je odleteo da presretne Saturn, i bio zarobljen... prišao je preblizu. Rošova tačka je bila ponovo premašena: novopečeni mesec se raspao, i sićušni komadi se postepeno sakupiše u prepoznatljiv prsten.
<BR>&nbsp;&nbsp;&nbsp;&nbsp;&nbsp;Najveći preostali odlomak iz prvobitnog razaranja otputovao je dalje. Susreo se s Neptunom i tu se i sam raspao, stvorivši dva ogromna meseca i ponešto otpadaka. Jedan mesec se otrgnuo planeti ali ne i sistemu, i postao lutalački spoljni vazal, Pluton; drugoga je uhvatila blizina Neptuna i ostao je tamo kao Triton.
<BR>&nbsp;&nbsp;&nbsp;&nbsp;&nbsp;Još jedan veći odlomak presekao je jednu unutrašnju orbitu i našao se u međudejstvu, previše krupan da bi bio zarobljen, previše sitan da bi pobegao. Dva tela načiniše binarnu planetu, poznatiju kao Zemlja i Mesec.
<BR>&nbsp;&nbsp;&nbsp;&nbsp;&nbsp;Zatim krupni plan jednog bližeg vremena. Predeo na Zemlji, pre nekoliko stotina miliona godina: nepoznate konture kontinenata, neobični oblici života na kopnu i u moru. Tada se pojavi Mesec, prolazeći zastrašujuće blizu, na desetini udaljenosti koju će imati u vreme čovekovo. Ovo nije bilo nikakvo romantično približavanje već grozna pretnja Rošove tačke. Zemaljske plime se pogubno podigoše, zjapeći ponori procepiše lice Mesečevo. Brda vode preplaviše čitave kontinente, brišući sve na njima i ostavljajući samo gola i poravnata prostranstva. Život na kopnu bio je potpuno uništen, čak i fosili, a viši oblici života u moru takođe su nestali u tom razaranju. Razvoj života na Zemlji bio je unazađen za milijardu godina: najveća nesreća otkako bejaše sveta.
<BR>&nbsp;&nbsp;&nbsp;&nbsp;&nbsp;"A danas se volimo na mesečini", reče Afra, "a u horoskopu ga vodimo kao 'osećanje'."
<BR>&nbsp;&nbsp;&nbsp;&nbsp;&nbsp;Bio je red na Harolda da prečuje.
<BR>&nbsp;&nbsp;&nbsp;&nbsp;&nbsp;Sve ovo pred njima, nastalo iz sudara na putu do Marsa... a ipak je najveći deo ostataka bio raspršen u prah ili odleteo prema Suncu, ne zadržavši se nigde. Prašina je ostala kao neravnomeran prsten oko Sunca, u obliku asteroidnog pojasa, a izvestan broj komada na kraju se pretvorio u retrogradne mesece. Biće potrebno mnogo vremena pre nego što haos izazvan katastrofom bude popravljen.
<BR>&nbsp;&nbsp;&nbsp;&nbsp;&nbsp;Treća, udaljenija nova, stvorila je još jedan oblak prašine i čestica, ostavivši za sobom još nekoliko manjih meseca. Neki od ovih pramičaka postadoše komete, ali se ceo sistem nije značajnije promenio. Sunce je dobilo svoju porodicu, okupljenu sa svih strana Galaksije, u kojoj je bilo mlađih i starijih članova od njega samog. Život na Zemlji se oporavio od onog koraka unazad i pojedine vrste su ponovo ispuzale na novorođeno kopno, pod okriljem Meseca koji se povlačio.
<BR>&nbsp;&nbsp;&nbsp;&nbsp;&nbsp;I još nešto: iz gušće nastanjenog središta Galaksije stiže usamljeni putnik. Bilo je to planetno telo prilično sporog kretanja, koje kao da je utrošilo kinetičku energiju u susretima s drugim sistemima. Zaokrenulo je oko Sunca u neobično širokom luku, usporilo, a potom se zaustavilo na prosečnom odstojanju od sedam milijardi milja.
<BR>&nbsp;&nbsp;&nbsp;&nbsp;&nbsp;"Šta je sad ovo?" upita Afra.
<BR>&nbsp;&nbsp;&nbsp;&nbsp;&nbsp;"Ta stvar mora da je dvostruko veća od Jupitera!" reče Harold. "Otkuda ona tu, u našem sistemu, a da mi to ne znamo?" Ali niko nije odgovorio.
<BR>&nbsp;&nbsp;&nbsp;&nbsp;&nbsp;Ajvo je skoro posumnjao da je to neka Šenova šala.
<BR>&nbsp;&nbsp;&nbsp;&nbsp;&nbsp;Kretanje prestade. Slika se zadrža: postojeća situacija, približena na oko milion godina. Bili su svedoci prikaza čudesnog nastanka Sunčevog sistema.
<BR>&nbsp;&nbsp;&nbsp;&nbsp;&nbsp;"Divno, Ajvo!" uskliknu Harold. "Ako možeš to, možeš sve. Čestitam."
<BR>&nbsp;&nbsp;&nbsp;&nbsp;&nbsp;Ajvo smaknu makroskopsku opremu sa sebe. Svi su mu se smešili, a Afra se spremala da nešto kaže. "Nisam to bio ja", reče.
<BR>&nbsp;&nbsp;&nbsp;&nbsp;&nbsp;"Kako možeš to da kažeš!" pobuni se Beatriks. "Sve je bilo tako jasno."
<BR>&nbsp;&nbsp;&nbsp;&nbsp;&nbsp;Ali Afra i Harold su se odmah dosetili. "Šen?" upita Harold, s razumevanjem.
<BR>&nbsp;&nbsp;&nbsp;&nbsp;&nbsp;Ajvo potvrdi. "Rekao je da bi meni bile potrebne dve nedelje, i bio je u pravu. I rekao je da on to može da uradi za jedan sat. Zato sam ga valjda izazvao da proba."
<BR>&nbsp;&nbsp;&nbsp;&nbsp;&nbsp;"Zar to nije... bilo opasno?" upita Afra.
<BR>&nbsp;&nbsp;&nbsp;&nbsp;&nbsp;"Da. Ali sam, eto, ostao svoj."
<BR>&nbsp;&nbsp;&nbsp;&nbsp;&nbsp;Harold nije bio zadovoljan. "Horoskop koji sam izradio pokazuje da osoba poput Šena ne bi uložila toliki trud u neki projekat kad ne bi očekivala neku korist za sebe. Koji je bio njegov motiv?"
<BR>&nbsp;&nbsp;&nbsp;&nbsp;&nbsp;"Znači, Šen je bio taj koji me je nazvao guskom", promrmlja Afra.
<BR>&nbsp;&nbsp;&nbsp;&nbsp;&nbsp;"Mislim da je pronašao način da obiđe razarač", reče Ajvo oprezno. "Mislim, trag sećanja je sada u mom umu, a možda i ostalo. Izgleda da sada može da preuzme... a izgleda i da namerava."
<BR>&nbsp;&nbsp;&nbsp;&nbsp;&nbsp;"Hoćeš li mu dopustiti?" upita Harold, ne gledajući u njega.
<BR>&nbsp;&nbsp;&nbsp;&nbsp;&nbsp;"Pa, to stoji u sporazumu, moglo bi se reći. Ako vi ostali mislite da je potrebno." Rekao je to kao da je reč o nekoj rutinskoj odluci, ali je samo s velikim naporom uspeo da mu glas ne zadrhti. Razmišljao je o nestanku, a to ga je užasavalo.
<BR>&nbsp;&nbsp;&nbsp;&nbsp;&nbsp;Kada se Afra uplašila gubitka identiteta, pribegla je fizičkim sredstvima i zatražila da je opipaju. Iracionalno, možda, ali je ona bila zadovoljna. Šta je njemu preostalo što bi mu ulilo pouzdanje?
<BR>&nbsp;&nbsp;&nbsp;&nbsp;&nbsp;"Šen je dakle odigrao predstavu za nas", reče Harold. "I to upečatljivu, priznajem. Dokazao je da stoji iza svojih tvrdnji. Da može da nas odvede do razarača, i to sa prethodnim podacima koji su nam potrebni. Treba samo da ga zamolimo."
<BR>&nbsp;&nbsp;&nbsp;&nbsp;&nbsp;Afra je sada posmatrala Harolda, ali nije ništa govorila. Ajvo se pitao kuda su joj odlutale misli, i plašio se da nagađa. Bila je napeta, i naprosto prekrasna.
<BR>&nbsp;&nbsp;&nbsp;&nbsp;&nbsp;"Je li neophodno da glasamo?" upita Harold. Kako su samo spremno prihvatili mogućnost odlaska jednog svog člana...
<BR>&nbsp;&nbsp;&nbsp;&nbsp;&nbsp;"Jeste", reče Afra.
<BR>&nbsp;&nbsp;&nbsp;&nbsp;&nbsp;"Tajno glasanje?"
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;Kolika je bila njena želja da pronađe razarač?
<BR>&nbsp;&nbsp;&nbsp;&nbsp;&nbsp;Harold se nagnu napred i izvuče beležnicu iz Afrine tašne. Ajvo se uzgred upita zašto nije uzeo svoju beležnicu za ovaj prljavi posao. Harold otcepi list, savi ga, ispegla između noktiju i iscepka ga. Zatim podeli cedulje.
<BR>&nbsp;&nbsp;&nbsp;&nbsp;&nbsp;"Ja... mislim da ja ne bi trebalo da glasam", reče Ajvo, odbijajući da uzme cedulju. "Tri je neparan broj." Zar nisu shvatili...?
<BR>&nbsp;&nbsp;&nbsp;&nbsp;&nbsp;Harold slegnu ramenima i dopuni svoju cedulju. "Pitanje glasi da li treba da pozovemo Šena, da ili ne."
<BR>&nbsp;&nbsp;&nbsp;&nbsp;&nbsp;Dve žene popuniše svoje listiće i pažljivo ih saviše. Harold pokupi cedulje, izmeša ih ne gledajući, i pruži sve tri Ajvu. "Pročitaj presudu."
<BR>&nbsp;&nbsp;&nbsp;&nbsp;&nbsp;"Ali, ja ću prepoznati rukopis. To više ne bi bilo tajno..."
<BR>&nbsp;&nbsp;&nbsp;&nbsp;&nbsp;Zapravo nije smeo da pogleda. Ovo je bilo poput ružnog sna, u kome su svi osim njega bili spokojni, jer je samo on bio u stanju da sagleda prirodu ponora nad kojim je visio.
<BR>&nbsp;&nbsp;&nbsp;&nbsp;&nbsp;"Onda neka ih pročita računar", reče Harold. Kako je mogao da bude tako ravnodušan?
<BR>&nbsp;&nbsp;&nbsp;&nbsp;&nbsp;Ajvo gurnu cedulje u prorez čitača i pritisnu komandu REZIMIRATI. Mašina je zujala dok je sređivala podatke.
<BR>&nbsp;&nbsp;&nbsp;&nbsp;&nbsp;Pojavi se odštampana traka. Ajvo je otcepi, prisiljavajući se da pročita:
<BR>
<BR>&nbsp;&nbsp;&nbsp;&nbsp;&nbsp;NO
<BR>&nbsp;&nbsp;&nbsp;&nbsp;&nbsp;NO
<BR>&nbsp;&nbsp;&nbsp;&nbsp;&nbsp;NO
<BR>&nbsp;&nbsp;&nbsp;&nbsp;&nbsp;IVO
<BR>&nbsp;&nbsp;&nbsp;&nbsp;&nbsp;LOVE" <EM>Na engleskom - NE NE NE AJVO LJUBAV. - (Prim. prev.)</EM>
<BR>
<BR>&nbsp;&nbsp;&nbsp;&nbsp;&nbsp;Olakšanje je bilo tako snažno da mu se zamutilo u glavi. Bio mu je potreban trenutak da shvati da je neko glasao više puta, i još jedan da razjasni ispisane neobičnosti. Neko je nemarno napisao reč "NO", tako da je prvi potez slova "N" bio odvojen od ostatka i mašina je to shvatila kao "I" i "V" i dodala "O". Tako je reč postala njegovo ime.
<BR>&nbsp;&nbsp;&nbsp;&nbsp;&nbsp;Nije umeo da objasni otkud poslednja reč.
<BR>&nbsp;&nbsp;&nbsp;&nbsp;&nbsp;Harold ustade. "Zar je tu bilo sumnje?" upita. "Mislim da nema potrebe da ovo ponavljamo. Da se vratimo na posao. Imamo ga napretek, a niko od nas nije genije."
<BR>&nbsp;&nbsp;&nbsp;&nbsp;&nbsp;Tek pošto su otišli, Ajvo shvati da je zapis još kod njega - da ga nije pročitao glasno niti dao ostalima da vide.
<BR>
<BR>&nbsp;&nbsp;&nbsp;&nbsp;&nbsp;Povratak u Galaksiju bio je... antiklimaks. Pouzdanje grupe je ponovo poraslo. Nisu bili u stanju da odrede poreklo razarača; prvo nije bilo ničega, a onda su dobili sve, a iz tog područja pristizali su im samo oni ljigavi 'pitomi' makroni. Predajnik razaračevog signala očito je bio na brzinu postavljen od za to određene radne jedinice, koja je skočila tamo i nazad za nekoliko sati, i čiji su tehničari omeli nekako njihovu upotrebu emisije divljih makrona. Ako bi se posmatrač našao na samoj ivici dometa signala, ne bi mogao da uhvati njegovo izvorište. Ali još su osećali pouzdanje, odnekud uvereni da je najgore prošlo.
<BR>&nbsp;&nbsp;&nbsp;&nbsp;&nbsp;Usredsredili su se na izvor signala razarača koji je bio najbliži Zemlji, skačući prema njemu i nazad, i učeći iz pokušaja. Mapa skokova bila je gruba, ali od pomoći, a njihovo ukupno približavanje stalno. Pet hiljada svetlosnih godina do cilja; osam hiljada; hiljadu; sedam hiljada, četiri stotine, dve hiljade, sedamdeset, dvadeset.
<BR>&nbsp;&nbsp;&nbsp;&nbsp;&nbsp;Tu su predahnuli. "Ne možemo bliže", reče Afra. "Naš najkraći skok je pedeset godina, a to bi nas odvelo na trideset godina s druge strane, ili više."
<BR>&nbsp;&nbsp;&nbsp;&nbsp;&nbsp;"Preostaje samo da se odmaknemo i pokušamo još jednom", reče Harold. "Da izmešamo niz i da se nadamo."
<BR>&nbsp;&nbsp;&nbsp;&nbsp;&nbsp;"Šen je rekao da može..."
<BR>&nbsp;&nbsp;&nbsp;&nbsp;&nbsp;"Ako hoće da nam da podatak, lepo", reče Harold. "Ako time hoće da kupi pristup u ovaj poduhvat, reci mu neka se nosi. Mi idioti sami ćemo nekako to da smuljamo."
<BR>&nbsp;&nbsp;&nbsp;&nbsp;&nbsp;Povukli su se i pokušali još jednom, dospevši na deset svetlosnih godina. Treći pokušaj je bio slabiji, ali je četvrti bio veoma blizu: manje od parseka, ili nešto više od tri svetlosne godine...
<BR>&nbsp;&nbsp;&nbsp;&nbsp;&nbsp;"Ovo je otprilike najviše što će nas sreća poslužiti", reče Afra. "Kako stvari stoje, možemo da uposlimo Džozefa i preveslamo preko. Par godina u rastopljenom stanju..."
<BR>&nbsp;&nbsp;&nbsp;&nbsp;&nbsp;"Morali bismo da se obnavljamo na godinu dana", podseti je Ajvo. "Rok trajanja rastopine nije neograničen."
<BR>&nbsp;&nbsp;&nbsp;&nbsp;&nbsp;"Ja nisam kockar", reče Harold, "ali bih u ovom slučaju radije rizikovao. To jest, pokušao s još nekim skokom. Ne bih voleo da se približim razaraču u rastopljenom stanju. Hoću da tada imam svoju pamet uza se, a ne svoju protoplazmu."
<BR>&nbsp;&nbsp;&nbsp;&nbsp;&nbsp;Rizikovali su... i izgubili. Narednih šest skokova nije uspelo da ih dovede bliže od pet svetlosnih godina od cilja. Onaj parsek je bio najbolje što su postigli, a to više nisu mogli da ponove. Mapa skokova bila je preteška slagalica.
<BR>&nbsp;&nbsp;&nbsp;&nbsp;&nbsp;"Šen kaže..."
<BR>&nbsp;&nbsp;&nbsp;&nbsp;&nbsp;"Zaveži!" Ovaj put je to bila Afra, i njena žestina ponovo ga je oblila toplotom. Setio se reči "ljubav" u tajnom glasanju, i usudio se da posumnja. Njegova ljubav prema njoj promenila je svoju prirodu ali ne i izvesnost; sada ju je dobro poznavao i znao njene mane koliko i vrline, i voleo ih sve zajedno. Bila je to ljubav bez iluzija: nije očekivao ništa od nje, i bio je zadovoljan samo tim što je pored nje. Ili je bar uveravao sebe da je tako.
<BR>&nbsp;&nbsp;&nbsp;&nbsp;&nbsp;Ali... možda je ipak ona napisala onu reč? Harold to ne bi učinio, a Beatriks ne bi ni pomislila na to. A ipak...
<BR>&nbsp;&nbsp;&nbsp;&nbsp;&nbsp;"Mislim", reče Harold, "da odustanemo od ovog ovde. Ima ih još nekoliko u Galaksiji, i za početak bi svaki od njih mogao da nam posluži. Možda naša putanja vodi bliže nekom drugom razaraču."
<BR>&nbsp;&nbsp;&nbsp;&nbsp;&nbsp;To je bila stvar u koju su se već bili uverili kada su se spustili u Mlečni put: postojalo je više razarača. Njihovi pogubni signali su presretali grupu na oko osamnaest hiljada svetlosnih godina, kad god bi se pomerili, unutar ili u blizini Galaksije. Jednom su istovremeno imali "na vidiku" dva razarača, i potvrdili sličnost signala tako što su ih poklopili.
<BR>&nbsp;&nbsp;&nbsp;&nbsp;&nbsp;Ponovo su okušali sreću, ovaj put s novom metom. Sreća se još jednom promenila. Njihov drugi skok prema ovom razaraču doveo ih je na samo jedan svetlosni dan.
<BR>&nbsp;&nbsp;&nbsp;&nbsp;&nbsp;Najzad im je bilo omogućeno da saznaju zašto su imali toliko poteškoća da dobiju normalnu makroskopsku informaciju o bilo kom razaraču. Ovde su bezmalo svi makronski impulsi bili ometani veštačkim signalom; ili su možda bili ispražnjeni za potrebe razarača. Iz te oblasti svemira dopirao je samo jedan dotok, a u njemu nije bilo skoro ničeg povezanog. Izuzev samog signala razarača, vladalo je potpuno zamračenje. Makroskop je po prvi put bio beskoristan.
<BR>&nbsp;&nbsp;&nbsp;&nbsp;&nbsp;Postojao je samo putujući signal. Ovaj je, začudo, bio snažan kao i obično. To je bio još jedan dokaz nadmoćnosti vangalaktičke tehnologije: signal nije mogao da bude ometen, zaustavljen ili skrenut.
<BR>&nbsp;&nbsp;&nbsp;&nbsp;&nbsp;"Vraška sreća, ponovo", reče Harold. "Zamislite koje bismo nevolje imali da izađemo odavde, da nije tako."
<BR>&nbsp;&nbsp;&nbsp;&nbsp;&nbsp;Afra se zaposlila oko teleskopa, dok su se ostali latili da osposobe Džozefa. Brod je bio ukopan u Triton, koji je opet bio ukopan u Neptun, i izvlačenje nije bilo lak zadatak. Na svu sreću - iako je Harold odbijao mogućnost da je slučajnost bila umešana u izbor tehnike - bili su zapakovali i tešku opremu. Harold ju je bio sastavio prema nacrtima iz makroskopa, i ono što je učinjeno da bi se uskladištila, moglo je da bude i poništeno. Sve što nije bilo pomno sklonjeno u bušotinu Tritona, bilo je istopljeno prilikom susreta s Neptunom.
<BR>&nbsp;&nbsp;&nbsp;&nbsp;&nbsp;"Fotografisala sam postrojenje razarača", izvestila je Afra za ručkom. "Ne mogu baš da vidim ovim nesavršenim optičkim instrumentima, ali, po mojoj proceni, središnja jedinica ima prečnik od skoro dve milje, i okrugla je. Nema sumnje da je veštačkog porekla. Metalne površine. Pošto ne možemo da upotrebimo makroskop, moraćemo sami da uđemo u nju."
<BR>&nbsp;&nbsp;&nbsp;&nbsp;&nbsp;"Izgleda da se navikavamo na galaktičku tehnologiju", reče Harold. "Sada se žalimo na nedovoljno jasnu sliku sa udaljenosti od jednog svetlosnog dana! Ali što da ne uđemo, kad je tako?"
<BR>&nbsp;&nbsp;&nbsp;&nbsp;&nbsp;"Zato što bi oni tamo mogli da nam potpraše rep protivinvazionim projektilom, eto zašto", reče ona. "Stoga predlažem da pokušamo suvi prilaz, prvo." Izgledala je neuobičajeno vesela, kao da joj je neki neobičan teret pao sa srca.
<BR>&nbsp;&nbsp;&nbsp;&nbsp;&nbsp;"Kako?" upita Harold. "Imamo samo Džozefa."
<BR>&nbsp;&nbsp;&nbsp;&nbsp;&nbsp;"Katapultom, glupane", reče ona smešeći se. "Imamo lokalni poništavač gravitacije, sećaš se? I materijala napretek."
<BR>&nbsp;&nbsp;&nbsp;&nbsp;&nbsp;Harold se lupnu dlanom o čelo. I on je izgledao nesvojstveno razdragan. "Pa, naravno! Možemo da sklepamo lažni brod i da ga pošaljemo prema razaraču..."
<BR>&nbsp;&nbsp;&nbsp;&nbsp;&nbsp;"Počnimo sa satelitima", reče ona. "Mislim da su ratni brodovi."
<BR>&nbsp;&nbsp;&nbsp;&nbsp;&nbsp;"Sateliti?"
<BR>&nbsp;&nbsp;&nbsp;&nbsp;&nbsp;"Rekla sam ti. Razarač je okružen kuglama obima sto stopa... ima ih šest, na oko pet svetlosnih minuta: severno, južno, istočno, zapadno, gore, dole."
<BR>&nbsp;&nbsp;&nbsp;&nbsp;&nbsp;"Ti to meni, devojko, nisi rekla. Pomenula si da ne možeš da uočiš takve detalje kroz optiku. Ovo otežava problem."
<BR>&nbsp;&nbsp;&nbsp;&nbsp;&nbsp;"E, rekla sam ti. Gde si bio kada sam pomenula 'postrojenje razarača'?"
<BR>&nbsp;&nbsp;&nbsp;&nbsp;&nbsp;"Ko je ono reko: 'Ne postoji jača vera nego ona bandoglave žene u sopstvenu nepogrešivost'?"
<BR>&nbsp;&nbsp;&nbsp;&nbsp;&nbsp;"To je rekao Kejbel. Ali je takođe nagovestio da je bandoglavoj ženi potreban razuman čovek." Oboje se nasmešiše.
<BR>&nbsp;&nbsp;&nbsp;&nbsp;&nbsp;Ajvo je nastavio da jede, ali je Beatriksino majstorsko kuvanje odjednom postalo bezukusno. Afra i Groton.
<BR>&nbsp;&nbsp;&nbsp;&nbsp;&nbsp;Ne - zaleteo se u neosnovanu sumnju. Ma, besmislenu! Njihovo otvoreno očijukanje samo je odražavalo sve veću prisnost unutar grupe. Bila je skoro kao unutar projekta, kada su on i Bred i ostali mlatili praznu slamu, istovremeno se baveći i suštinskim stvarima. Afra i Groton su morali blisko da sarađuju još od Tritona - posebno kada je Ajvo skoknuo do Tira i ostavio ih nasukane u dubokom svemiru. A posle suđenja između njih se razvio odnos otac-kći. Afra je nekako izgubila rođenog oca, i...
<BR>
<BR>&nbsp;&nbsp;&nbsp;&nbsp;&nbsp;Groton i njegovi valdoi i mašine ponovo su činili građevinska čuda, i uskoro je Neptun dobio planetni top. Bušotina je imala prečnik trideset pet stopa i bila duboka dve milje, sa mehanizmom za distorziju polja na dnu. Vitke cevi su izbijale u atmosferski sloj planete, u krugu od mnogo milja, i gubile se u dnu bušotine. Veliki odbojnici bili su spremni da preusmere silu gasova koji će se sjediniti čim generatori otvore tunel prema svemiru.
<BR>&nbsp;&nbsp;&nbsp;&nbsp;&nbsp;Okupili su se u kontrolnoj odaji da posmatraju lansiranje. Neptun se okretao, u odnosu na postrojenje razarača, i akcija je morala da bude pravovremena. Afra je uradila proračune, zatraživši od Ajva samo da ih potvrdi. Jasno mu je dala do znanja, na podjednako prefinjen način, da se odnos između njih promenio. U ovom poslu nije zavisila od njega.
<BR>&nbsp;&nbsp;&nbsp;&nbsp;&nbsp;Groton je upravljao svojim komandama, koje su, činilo se, bile skoro podjednako složene kao komande makroskopa, i na ekranu je čudovišni lažni brod bio podignut na mesto. Bio je to top sa stražnjim punjenjem, sa četiri projektila: veće rasipanje na makete činilo im se gubljenjem vremena.
<BR>&nbsp;&nbsp;&nbsp;&nbsp;&nbsp;Groton pritisnu dugme. Uključi se polje za raspršivanje teže, i bi mu potreban trenutak da razvije punu snagu. Stvarala ga je jedinica odvojena od one u njihovom boravištu, jer je bilo neophodno da budu neprestano zaštićeni od pune sile teže i pritiska planete. Gas onda pojuri kroz cevi i grunu u podnožje projektila, odjednom oslobođeno težine. Komandna odaja se zatrese.
<BR>&nbsp;&nbsp;&nbsp;&nbsp;&nbsp;Iznad njih atmosfera pojuri u stub vakuuma i nalete na odbojnike, stvarajući trenutni uragan, sa središtem koje je bilo gejzir metanovog snega. Potisak čitave Neptunove atmosfere gurnu projektil: milion funti po kvadratnom inču, za početak.
<BR>&nbsp;&nbsp;&nbsp;&nbsp;&nbsp;Ovaj polete kroz amonijak i vodu, pretvarajući ih trenjem u paru, pa kroz vodonik, i napolje iz silne atmosfere: hiljadu milja iznad prividne površine planete uključi se motor. Raketa ubrza do granice koja bi ubila svakog živog putnika i zdrobila nezaštićenu opremu. Bio je to motor sa privremenim dejstvom, izrađen da bude snažan a ne trajan, koji je u radu progutao samog sebe ali je brodu dao brzinu koja će ga odneti do razarača za nekoliko dana, umesto nekoliko meseci.
<BR>&nbsp;&nbsp;&nbsp;&nbsp;&nbsp;"Odavde bogami izgleda kao brod", reče Afra zadivljena. "Jesi li siguran da nisi turio Džozefa u onaj top?"
<BR>&nbsp;&nbsp;&nbsp;&nbsp;&nbsp;"Brod-trut, časti mi. Deset puta je lakši od Džozefa, i ta galaktička formula bi ugušila naš oblik života čim bi se upalila, da i ne pominjem da sama sebe sagoreva. Možeš mnogo toga da učiniš sa hemijskim pogonom ako ne moraš da sediš na njemu."
<BR>&nbsp;&nbsp;&nbsp;&nbsp;&nbsp;Otpoče posmatranje. Svako je pazio na truta po četiri sata, spreman da objavi uzbunu čim se nešto dogodi. Svetlosni dan je bio prilično mala udaljenost u poređenju s onima na koje su navikli, ali je čak i galaktički osposobljen hemijski pogon bio veoma slab.
<BR>&nbsp;&nbsp;&nbsp;&nbsp;&nbsp;Raketa je dostigla punu brzinu, i zadržala je. Obična prazna školjka. Njihovo bdenje trajalo je dve nedelje.
<BR>&nbsp;&nbsp;&nbsp;&nbsp;&nbsp;Trut je prošao pored najbližeg satelita i skrenuo prema razaraču. Ništa se nije dogodilo. Stigao je na svetlosni minut od glavne kupole i zaokrenuo oko nje kao da ga je zahvatilo strahovito gravitaciono polje, ali se nije tamo zadržao. Prošao je kraj još jednog satelita, s druge strane.
<BR>&nbsp;&nbsp;&nbsp;&nbsp;&nbsp;"Il su mrtvi, il se pretvaraju", reče Groton. "Da probamo sa još jednim?"
<BR>&nbsp;&nbsp;&nbsp;&nbsp;&nbsp;Još dve nedelje uzaludnog čekanja, pomisli Ajvo, ali svakako najmudriji način.
<BR>&nbsp;&nbsp;&nbsp;&nbsp;&nbsp;"Zadovoljna sam", reče Afra. "Očigledno je da nema aktivne automatske zaštite. Žao mi je što smo izgubili toliko vremena. 'Ajdemo sami tamo."
<BR>&nbsp;&nbsp;&nbsp;&nbsp;&nbsp;Ajvo pomisli da se pobuni, ali se predomisli. Ona je rekla svoje, i biće tako, bilo naglo ili ne. Projekt je sada bio njen.
<BR>
<BR>&nbsp;&nbsp;&nbsp;&nbsp;&nbsp;Ponovo su bili u svemiru, i bio je to čudan osećaj za njih. Još otkako su se spustili na Šen, nekadašnji mesečev mesec, nisu izveli Džozefa iz okrilja planete na duži period. U proteklim mesecima izgubili su se stari refleksi, ako su se ikada i bili primili, čineći da im slobodni pad izgleda strano, da zastanu i razmisle pre svakog pokreta.
<BR>&nbsp;&nbsp;&nbsp;&nbsp;&nbsp;"Dopada mi se", reče Afra. "Neptun je dom, naravno, ali je ovo kao neki odmor."
<BR>&nbsp;&nbsp;&nbsp;&nbsp;&nbsp;Zbog čega je tako vedra? pitao se Ajvo. Bili su pri kraju grozne misije, ma kako ona sad izgledala, i on je očekivao da će je to snažno podsetiti na sudbinu njenog nesuđenog verenika. Činilo se da uopšte ne misli na razarač, iako je to bio pokretač svega što se dogodilo.
<BR>&nbsp;&nbsp;&nbsp;&nbsp;&nbsp;Groton pljesnu rukom Afru po ramenu, poslavši je da lebdi u odsustvu teže. "Devojko, ako ne počneš s onim proračunima pre nego što ja sredim našu opremu, reć'u kap'tanu da te baci u lance!"
<BR>&nbsp;&nbsp;&nbsp;&nbsp;&nbsp;Privezali su opremu i polako se otisnuli s Neptuna, bez pogodnosti pune nulte gravitacije. Ovo je bilo skupo zbog potrošnje goriva, ali mnogo bezbednije i za čoveka i za mašinu. Sada je brod skupljao dodatni vodonik i sabijao ga na granici Neptunove atmosfere, tako da će imati pune tankove za glavni potisak. Bili su spremni da otpočnu pravo svemirsko putovanje.
<BR>&nbsp;&nbsp;&nbsp;&nbsp;&nbsp;Morali su da se podvrgnu topljenju, uprkos Grotonovoj ranijoj primedbi - nije bilo drugog načina da prebrode toliko rastojanje. Proces je ipak bio rutinski, čim su izračunali odredište. Probudili su se u dobroj formi, na par svetlosnih sekundi od jednog od satelita. Činilo im se mudrije da ispitaju vazala pre gospodara.
<BR>&nbsp;&nbsp;&nbsp;&nbsp;&nbsp;Ajvo je bio uljuljkan izvesnim viteškim držanjem ostalih, ali je prizor tuđinske kugle, tako bliske i preteće - onaj teleskopski - bio uznemirujući podsetnik da je ovo njihov prvi fizički kontakt s artefaktom vanzemaljske civilizacije. Zloćudne.
<BR>&nbsp;&nbsp;&nbsp;&nbsp;&nbsp;Bio je čudovišan kada su mu prišli, ne toliko zbog svog prečnika od stotinu stopa (Afra je zaista stručno obavila zadatak fotografisanja i analize kada je uspela da odredi tu veličinu sa razdaljine od svetlosnog dana, i pored toga što je imala pomoć nadmoćnije opreme dobijene od galaktičke tehnologije) već zbog nagoveštaja neodoljive sile. Površina mu je bila izbušena, kao da je bio meta svemirskog otpada tokom mnogo miliona godina. Neki delovi su štrčali, nalik na topove.
<BR>&nbsp;&nbsp;&nbsp;&nbsp;&nbsp;Afra preuze teleskop da bi načinila detaljne fotografije. Sada kad joj je pažnja bila sasvim zaposlena, mogao je da je posmatra. Zračila je; kosa joj je bila vezana u pletenicu, prebačenu napred preko ramena, crvenu na belini bluze. Povratila je težinu koju je izgubila i sada je pucala od zdravlja. Usne su joj bile razdvojene, s poluosmejkom usled zanetosti. Svetlost uređaja igrala joj je na visokim jagodicama i preko savršene brade, milujući joj lice senkom.
<BR>&nbsp;&nbsp;&nbsp;&nbsp;&nbsp;Da li je to opet zamirisala ona jedna ruža?
<BR>&nbsp;&nbsp;&nbsp;&nbsp;&nbsp;"Zatravljen", bio je to Bredov izraz kada je postavljao ta emotivna kljusa, a Afra je bila ta trava. Ajvo je znao da bi je ionako zavoleo, bez obzira na boju njene kože, bez obzira na njenu inteligenciju. Možda je to bilo pre zbog njene spoljašnjosti nego ličnosti - odavno je izgubio iluzije o svojoj, ili njenoj, naklonosti romantici. No, njegova ljubav je ipak obuhvatala sve što je njeno, ono nasilno zajedno s lepim. Sve, ma šta to bilo.
<BR>&nbsp;&nbsp;&nbsp;&nbsp;&nbsp;Ona naglo podiže glavu, očiju raširenih od zaprepašćenja, pokazujući ponovo ono plavetnilo. Ajvo postiđeno poskoči, pomislivši da ga je uhvatila kako zuri, ali njen uzvik odmah otkloni njegovo neosnovano strahovanje.
<BR>&nbsp;&nbsp;&nbsp;&nbsp;&nbsp;"Prati nas!"
<BR>&nbsp;&nbsp;&nbsp;&nbsp;&nbsp;Groton i Beatriks se stvoriše kraj nje.
<BR>&nbsp;&nbsp;&nbsp;&nbsp;&nbsp;"Živa je!" reče Afra jednako zaprepašćena. "Drži nas na nišanu."
<BR>&nbsp;&nbsp;&nbsp;&nbsp;&nbsp;"Budući da smo ko glineni golub, možemo da gugučemo", reče Groton, ali nije izgledao tako spokojno kako je zvučao.
<BR>&nbsp;&nbsp;&nbsp;&nbsp;&nbsp;Beatriks načini jednu od svojih retkih tehničkih primedbi: "Zar ne bi već nešto učinio da je hteo?"
<BR>&nbsp;&nbsp;&nbsp;&nbsp;&nbsp;Afra se nasmeši, što je u poslednje vreme tako često činila, i tako zanosno. "Imaš pravo, Triks. Postajem histerična zbog toga. Dosad bismo bili razneseni da je trebalo. Bliže smo od pedeset hiljada milja, i možeš se kladiš da smo mu u dometu. To znači da nam danas u horoskopu nije pisan nestanak."
<BR>&nbsp;&nbsp;&nbsp;&nbsp;&nbsp;Čudna antena je nastavila da ih prati dok su se približavali. Bila je to tanjirasta spirala od žice, prečnika oko dve stope, sa kuglicama na najisturenijem kraju. Nije bilo drugog znaka života. Ajvo oseti hladan znoj na dlanovima i obrisa ih, postiđen zbog onoga što je to značilo. Zar je samo on osećao staromodni strah?
<BR>&nbsp;&nbsp;&nbsp;&nbsp;&nbsp;Putovanje uz topljenje i ubrzanje od deset G svelo je probleme usporavanja i pristajanja na elementarne: manevrisanje je postalo pesma kada je daljina bila savladana. Afra ih je dovela u združenu orbitu - kupola razarača, udaljena pet svetlosnih minuta, koliko god da je bila mala, bila je središte za oboje - i pustila Džozefa da lebdi. Niko od njih nije umeo ni da pretpostavi kako je telo prečnika dve milje moglo da ima oko sebe gravitaciono polje jednako polju neke manje zvezde. Učinila je to galaktička tehnologija, upotrebivši gravitaciju kao oružje, i to je bilo dovoljno objašnjenje.
<BR>&nbsp;&nbsp;&nbsp;&nbsp;&nbsp;"Neko bi trebalo da ostane na brodu", reče Groton. "Ne možemo da znamo šta čeka... tamo."
<BR>&nbsp;&nbsp;&nbsp;&nbsp;&nbsp;"Ajvo bi trebalo da ostane na brodu", reče Afra. "Ako se nešto dogodi, on je jedini koji može da izvuče brod. Neptun, tačnije." Rekla je to kao da je on nekretnina, roba; nije ga pitala za mišljenje. "Ipak, dajte mi jednog pratioca; bojim se mraka."
<BR>&nbsp;&nbsp;&nbsp;&nbsp;&nbsp;"Ja ću ostati", reče Beatriks. "Pođi ti, Harolde."
<BR>&nbsp;&nbsp;&nbsp;&nbsp;&nbsp;Ajvo nije umeo da pronađe odgovarajuću primedbu.
<BR>&nbsp;&nbsp;&nbsp;&nbsp;&nbsp;Ono dvoje obukoše skafandere i u određenom trenutku izađoše kroz vazdušnu komoru. Ajvo je ostao sam sa Beatriks, po prvi put od njihovog razgovora na Šenu-satelitu, sada tako davnog. U međuvremenu je putovao u prošlost istorije Zemljine, i u njenu geološku prošlost, i van granica Galaksije. Telo mu je prošlo kroz čudesno rastapanje i obnavljanje, toliko puta da je proces postao navika, čak i dosadan. Proživeo je mnogo života, i mnoga njegova početna verovanja više nisu postojala.
<BR>&nbsp;&nbsp;&nbsp;&nbsp;&nbsp;Zašto ga je onda toliko mučilo što su Afra i Groton zajedno?
<BR>&nbsp;&nbsp;&nbsp;&nbsp;&nbsp;Pokušao je da se obrati Beatriks, ali je shvatio da ne može da je upita za savet a da ne potkopa njena uverenja. Ona je svom mužu potpuno verovala.
<BR>&nbsp;&nbsp;&nbsp;&nbsp;&nbsp;Osmotrio ju je, opazivši u ovom izdvojenom trenutku povezivanja i podsećanja koliko se promenila. Kada ju je upoznao, imala je trideset sedam godina, bila je punačka i izgledala kao da joj je oko četrdeset; u vreme krize na Tritonu izmršavela je i izgledala kao da joj je preko četrdeset. Sada je imala trideset osam godina... i povratila je zdravlje, bez one prethodne pozamašnosti. Izgledala je kao tridesetogodišnjakinja. Kosa joj je posvetlela do zlatne boje, udovi su joj bili vitki, poprsje kao u one boginje koju je na trenutak video tokom njenog prvog obnavljanja. Promena je bila postupna; bio je iznenađen što mu je trebalo toliko dugo da to primeti.
<BR>&nbsp;&nbsp;&nbsp;&nbsp;&nbsp;"Promenio si se, Ajvo", reče ona.
<BR>&nbsp;&nbsp;&nbsp;&nbsp;&nbsp;"Ja sam se promenio?"
<BR>&nbsp;&nbsp;&nbsp;&nbsp;&nbsp;"Otkako si bio u Tiru. U početku si bio tako mlad, tako nesiguran. Sada deluješ zrelije."
<BR>&nbsp;&nbsp;&nbsp;&nbsp;&nbsp;"Ne osećam se zrelije", reče on polaskano, ali s nevericom. "Još sam pun sumnji i nezadovoljstava. A Tir je bio samo nasilje i intriga... način života nimalo po mom ukusu. Ne vidim kako je to moglo da me izmeni."
<BR>&nbsp;&nbsp;&nbsp;&nbsp;&nbsp;Ona samo slegnu ramenima.
<BR>&nbsp;&nbsp;&nbsp;&nbsp;&nbsp;Ponovo je pogledao prema ekranu, setivši se da je polovina grupe u tuđinskoj građevini. Groton i Afra...
<BR>&nbsp;&nbsp;&nbsp;&nbsp;&nbsp;"Prežalila je Bredlija Karpentera", reče Beatriks. "Jesi li primetio razliku? Toliko se promenila. Zar to nije divno?"
<BR>&nbsp;&nbsp;&nbsp;&nbsp;&nbsp;Da li je moguće biti suviše velikodušan? Istina, ono dvoje su rizikovali svoje živote u pokušaju da stupe u dodir s tuđincima, verovatno moćnim i netrpeljivim; ali ljudski dodir nije mogao potpuno da se zanemari. "Da, primetio sam razliku."
<BR>&nbsp;&nbsp;&nbsp;&nbsp;&nbsp;"I mnogo se bolje slaže s Haroldom. Sigurna sam da on povoljno utiče na nju. Veoma je stabilan."
<BR>&nbsp;&nbsp;&nbsp;&nbsp;&nbsp;Ajvo potvrdi.
<BR>&nbsp;&nbsp;&nbsp;&nbsp;&nbsp;"Ona je tako lepa devojka", reče Beatriks. U glasu joj nije bilo zlobe; samo zabrinuta toplina.
<BR>&nbsp;&nbsp;&nbsp;&nbsp;&nbsp;"Lepa."
<BR>&nbsp;&nbsp;&nbsp;&nbsp;&nbsp;"Izgledaš umorno, Ajvo. Kako bi bilo da se odmoriš? Ja ću da osmatram."
<BR>&nbsp;&nbsp;&nbsp;&nbsp;&nbsp;"To je vrlo ljubazno od tebe." Otišao je do svoje ležaljke i vezao se u nju. U odsustvu teže, ležaj je više bio teret nego oslonac.
<BR>&nbsp;&nbsp;&nbsp;&nbsp;&nbsp;Jasno je šta se događa sa Beatriks, pomislio je: srećna je. U njenoj filozofiji nije bilo mesta za ljubomoru i niske misli. Nije brinula za muža zato što nije imala potajne sumnje.
<BR>&nbsp;&nbsp;&nbsp;&nbsp;&nbsp;Koliko bi grupa postigla bez nje? Elemenata razdora bilo je u izobilju, posebno u početnom sukobu jakih ličnosti Grotona i Afre, i sa Šenovom aveti u pozadini, ali je svako varničenje nekako bilo sprečeno ili smireno. Beatriks je to učinila... i imala i sama koristi od toga. Inteligencija, odlučnost, znanje... sve to ne bi ništa vredelo bez temeljne stabilnosti.
<BR>&nbsp;&nbsp;&nbsp;&nbsp;&nbsp;Mora da je zaspao, jer je ponovo bio Sidni Lenir: siromašan, bolestan, s neostvarenim težnjama. Predavao je još neko vreme, ali su učenici bili neobuzdani a poslodavci cepidlake. Bilo je vreme obnove i stvari su loše stajale; torbaši su sve pokvarili. "Nemi u mraku, ni Boga ne prizivamo", pisao je, "ležimo u lancima, preslabi za strah."
<BR>&nbsp;&nbsp;&nbsp;&nbsp;&nbsp;Ali ga je ljubav Meri Dej, sada Meri Dej Lenir, održala. Bila je bolesna kao i on, tvrdoglava kao i on, ali je njihov brak bio svetovni blagoslov. Bio je presrećan kada je dobio sina, Čarlsa, jer je voleo decu, premda ih nije baš razumeo.
<BR>&nbsp;&nbsp;&nbsp;&nbsp;&nbsp;1869. godine, Džejms Vud Dejvidson objavio je zbornik radova dvesta četrdeset jednog južnjačkog pesnika. Lenir je bio među njima, iako uglavnom radi potpunosti: mnogo je više prostora bilo posvećeno drugima, jer su bili smatrani značajnijima.
<BR>&nbsp;&nbsp;&nbsp;&nbsp;&nbsp;Ali ti si bio najveći od sviju! uskliknu Ajvo. Da su samo tvoji savremenici bili malo otvorenijeg duha...
<BR>&nbsp;&nbsp;&nbsp;&nbsp;&nbsp;Ali, ništa se nije promenilo. Ajvov um je bio sužanj u onome što se događalo drugome - mogao je da posmatra, da sazna, ali ne i da deluje.
<BR>&nbsp;&nbsp;&nbsp;&nbsp;&nbsp;Jer, Šen ga je i sada vrebao...
<BR>&nbsp;&nbsp;&nbsp;&nbsp;&nbsp;U Mejkonu su govorili o Sidniju Leniru kao o 'mladoj budali koja pokušava da piše poeziju'. Nisu marili za njegove poeme u dijalektu - oblik čije će poreklo kasnije biti pripisano drugom čoveku - niti za njegova upozorenja na kratkovide, krute običaje džordžijanskih krekera. Pamuk je uništavao zemlju: žito i kukuruz bili su mnogo izdašnije kulture, ali su farmeri odbijali svaku promenu.
<BR>&nbsp;&nbsp;&nbsp;&nbsp;&nbsp;Konačno je uneo ovo osećanje u značajnu poemu 'Kukuruz', i poslao je tada vodećem književnom časopisu, Hauelsovom atlantičkom mesečniku.
<BR>&nbsp;&nbsp;&nbsp;&nbsp;&nbsp;Hauels je odbio da je objavi.
<BR>&nbsp;&nbsp;&nbsp;&nbsp;&nbsp;Lenir je bio zgromljen ovakvim odgovorom. Verovao je u ono što radi, a ipak su neambiciozni pokušaji drugih nailazili na bolji prijem. "Kada se osvrnem na objavljene radove mlađih pesnika", primetiće kasnije, "pogađa me činjenica da niko od njih čak i ne pokušava ništa veliko. Kao da bolestan strah od pogreške ili neusklađenosti utiče na izbor tema."
<BR>&nbsp;&nbsp;&nbsp;&nbsp;&nbsp;Ne samo u poeziji! pomisli Ajvo. Osrednjost vlada čitavim društvom. Nikako da naučimo.
<BR>&nbsp;&nbsp;&nbsp;&nbsp;&nbsp;'Kukuruz' je odbilo još nekoliko uglednih časopisa.
<BR>&nbsp;&nbsp;&nbsp;&nbsp;&nbsp;Zar su svi bili slepi?
<BR>&nbsp;&nbsp;&nbsp;&nbsp;&nbsp;Najzad je Lipinkotov magazin prihvatio poemu. Objavljivanje je proslavilo Lenirovu poetiku; posle toga bio je cenjen, iako i dalje siromašan i bolestan.
<BR>&nbsp;&nbsp;&nbsp;&nbsp;&nbsp;Godina je bila 1875, a njemu je trideset pet. Neće doživeti četrdesetu.
<BR>&nbsp;&nbsp;&nbsp;&nbsp;&nbsp;Ajvo mora da je zaspao, jer se istraživačka grupa već bila vratila.
<BR>&nbsp;&nbsp;&nbsp;&nbsp;&nbsp;"Kakva bomba!" uzviknu Afra. "Tamo ima dovoljno naoružanja da se raznese flota. Hemijsko, lasersko i stvari kakve mi vekovima nećemo izumeti! I sve to u pripravnosti!"
<BR>&nbsp;&nbsp;&nbsp;&nbsp;&nbsp;"Ne razumem", reče Beatriks.
<BR>&nbsp;&nbsp;&nbsp;&nbsp;&nbsp;"Ono su borna kola, dušo", reče Groton, "ali ih je neko isključio. Sve osim senzorskih uređaja."
<BR>&nbsp;&nbsp;&nbsp;&nbsp;&nbsp;"Neptun je mogao da bude raznesen u paramparčad!" reče Afra. Neostvareno nasilje kao da ju je opčinilo. "Poseduje... mislim da su to gravitacione bombe. Naprave koje prave haos u poljima oko materije. Ko god je sagradio ona borna kola, znao je kako se ratuje!"
<BR>&nbsp;&nbsp;&nbsp;&nbsp;&nbsp;Ajvo odluči da se uključi u razgovor. "Mora da je postavljen da štiti razarač. Ali zašto bi ga isključivali? Ako ga je neprijatelj preuzeo i isključio, učinio bi sve da zgazi i razarač."
<BR>&nbsp;&nbsp;&nbsp;&nbsp;&nbsp;"I čemu gradnja takvog arsenala ako neće biti upotrebljen?" reče Groton. "Ni meni tu ništa nije jasno."
<BR>&nbsp;&nbsp;&nbsp;&nbsp;&nbsp;Afra se nije dala zbuniti. "Znamo gde leži odgovor."
<BR>&nbsp;&nbsp;&nbsp;&nbsp;&nbsp;"Da li ti je palo na pamet da nam se odgovor možda ne bi dopao, kada i ako bismo ga saznali?"
<BR>&nbsp;&nbsp;&nbsp;&nbsp;&nbsp;Činilo se da je bar Groton ozbiljno shvatio problem.
<BR>&nbsp;&nbsp;&nbsp;&nbsp;&nbsp;"Odgovor leži u zvezdama. Ko sam ja da bih se bunila?"
<BR>
<BR>&nbsp;&nbsp;&nbsp;&nbsp;&nbsp;Dve milje široka masa samog razarača izgledala je više kao mala planeta, u poređenju sa satelitom. Iako je polje teže oko nje bilo čudovišno, snaga mu se nije proporcionalno povećavala dok su prilazili površini, a težina broda bila je četiri puta manja nego što bi bila na Zemlji. Ovo je ipak olakšavalo nesigurno manevrisanje, pošto je kućište makroskopa bilo ranjivo u gravitaciji. Ali su useci u bokovima kupole podsećali na pristaništa, te su stoga priveli Džozefa umesto da uspostave tesnu orbitu. Neimari su očigledno očekivali posetioce, i omogućili su pristup.
<BR>&nbsp;&nbsp;&nbsp;&nbsp;&nbsp;Ajvo je prestao da broji nelogičnosti situacije. Bolje da prosto prihvati ponuđeno, poput ostalih.
<BR>&nbsp;&nbsp;&nbsp;&nbsp;&nbsp;Pristanište je bilo cevasta tvorevina, otvorena na oba kraja, kao da je projektil glatko probušio ivicu. Gravitacija je unutra bila minimalna - tek tolika da zadrži Džozefa u središtu cevi. Kućište makroskopa tako nije moralo da leži u nezgodnom položaju: brod je mogao da "pristane" zajedno s njim.
<BR>&nbsp;&nbsp;&nbsp;&nbsp;&nbsp;Groton i Afra su ponovo navukli odela i prvi izašli. Ajvo je posmatrao kako je on gura u pretkomoru, prisnim zahvatom po stražnjici.
<BR>&nbsp;&nbsp;&nbsp;&nbsp;&nbsp;Tri minuta kasnije počeše da pristižu njihovi raspoloženi izveštaji. "Veoma dobro organizovano", primeti Groton. "Vrlo praktično. Izgleda da postoje magnetne kotve koje se mogu pričvrstiti na školjku. Što da ne?"
<BR>&nbsp;&nbsp;&nbsp;&nbsp;&nbsp;"I komore pod pritiskom", reče Afra, detinje uzbuđenim glasom. "Harolde, ti priveži Džozefa, a ja ću da vidim kako se ovo podešava."
<BR>&nbsp;&nbsp;&nbsp;&nbsp;&nbsp;"Važi." Začu se zvuk njegovih napora, i zveckanje alata, čujno i bez slušalica. Ajvo se pitao kako je ovo moguće u spoljašnjem vakuumu, a onda shvati da se zvučne vibracije prenose kroz materijal broda. Groton se držao za nešto, i stajao na nečemu, tako da je dodira bilo napretek.
<BR>&nbsp;&nbsp;&nbsp;&nbsp;&nbsp;Onda se začu još jedan udar o Džozefovu školjku. Brod je bio privezan.
<BR>&nbsp;&nbsp;&nbsp;&nbsp;&nbsp;"Podesiću na normalni zemaljski pritisak i sastav", reče Afra. "Ne moram čak ni da se prisećam kakav je odnos kiseonika i azota i ostalih finesa - postoji i analizator gasa. Pustim mu uzorak vazduha iz odela..."
<BR>&nbsp;&nbsp;&nbsp;&nbsp;&nbsp;"Da mi tome ne verujemo previše", upozori Groton. "Ne zaboravi da je ovo razarač."
<BR>&nbsp;&nbsp;&nbsp;&nbsp;&nbsp;"Nemo' 'se nerviraš, ćale. Ako nas je pustio čak ovamo, neće valjda sad da nas pređe s narkoticima. Ja ulazim."
<BR>&nbsp;&nbsp;&nbsp;&nbsp;&nbsp;Ajvo nije bio tako siguran. Zar nije bilo nemoguće da razarač manje mari za pojedinačne uljeze nego za opasne vrste ili civilizacije? Ovo mu je ličilo na traku za muve... ili, ako je bilo nastanjen, na paukovu mrežu.
<BR>&nbsp;&nbsp;&nbsp;&nbsp;&nbsp;No, ako su uhvaćeni, to im je. Nikakva naknadna opreznost nije mogla da ih zaštiti u njegovoj utrobi, ako ih je čekala zla namera. Mogli su da budu sređeni na hiljadu lakih načina. Da su hteli bezbednost, držali bi se daleko od razarača. Hiljade svetlosnih godina.
<BR>&nbsp;&nbsp;&nbsp;&nbsp;&nbsp;"Skidam skafander", reče Afra. Trenutak tišine. "Vazduh je dobar. Da idem dalje unutra?"
<BR>&nbsp;&nbsp;&nbsp;&nbsp;&nbsp;"Ne bez prethodne provere!" reče Groton. "To je samo vazdušna komora, znaš. Ono unutra bi moglo da ti pokvari taj nežni ten. Mogao bi da bude stopostotni amonijak na pet stepeni Kelvina."
<BR>&nbsp;&nbsp;&nbsp;&nbsp;&nbsp;"E, ne bi. Sistem je povezan s komorom. Celo krilo je pod istim pritiskom kao moj uzorak. Kažem ti, ovi Galaksijci su iskusni."
<BR>&nbsp;&nbsp;&nbsp;&nbsp;&nbsp;"Šta mislite, narode?" upita Groton u nedoumici.
<BR>&nbsp;&nbsp;&nbsp;&nbsp;&nbsp;Ajvo se seti da se to odnosi i na njega. "Moraće da izađe iz komore pre nego što je iko drugi upotrebi. Stoga može i da uđe."
<BR>&nbsp;&nbsp;&nbsp;&nbsp;&nbsp;"Ti, dušo?" upita Groton.
<BR>&nbsp;&nbsp;&nbsp;&nbsp;&nbsp;"Kako god ti kažeš, dušo", reče Beatriks. Verovala je u muževljevu procenu, i Ajvo joj je zavideo na tome.
<BR>&nbsp;&nbsp;&nbsp;&nbsp;&nbsp;"Izlazite onda i vi, oboje! U ovoj avanturi bi trebalo da učestvujemo kao grupa. Čekaću ovde na vas, dok gđica Nestrpljivica utire put."
<BR>&nbsp;&nbsp;&nbsp;&nbsp;&nbsp;"Jarčevi su prirodno ljubopitljivi", reče Afra.
<BR>&nbsp;&nbsp;&nbsp;&nbsp;&nbsp;Jarac, Kaprikorn, njen astrološki znak, pomisli Ajvo. Groton mora da joj je pokazao horoskop, tokom jednog od njihovih... privatnih razgovora. Da li je Beatriks znala da je rođena u znaku Ribe... sirote ribe?
<BR>&nbsp;&nbsp;&nbsp;&nbsp;&nbsp;Obukoše se i izađoše. Ajvo je pomagao Beatriks, ali ne sa dlanom na sedalu.
<BR>&nbsp;&nbsp;&nbsp;&nbsp;&nbsp;Groton je stajao na platformi koja je podsećala na stanicu voza. Sa zakrivljene tavanice pružali su se masivni kablovi do Džozefovih bokova.
<BR>&nbsp;&nbsp;&nbsp;&nbsp;&nbsp;"Samo se prebacite ovamo najmanjim potiskom", preporuči Groton. "Gravitacija se pojačava u blizini komore. Možete i da skočite, ali čemu rizik?"
<BR>&nbsp;&nbsp;&nbsp;&nbsp;&nbsp;Prebacili su se. Ovo je bio prvi fizički dodir sa tuđinskom tvorevinom, pošto on nije bio na satelitu, i bio je razočaran, kako običnim materijalom tako i već neko vreme prisutnom ležernošću kojom su se ostali privikli na situaciju. Ovo je trebalo da bude vrhunac - Susret Sa Tuđincima! - ali niko nije obraćao pažnju.
<BR>&nbsp;&nbsp;&nbsp;&nbsp;&nbsp;Ili mu je naprosto bilo krivo što je postao sporedna figura u velikoj avanturi. Posle ovoga, ako prežive, Afra će biti u stanju da upravlja putujućim signalom (bar dok ponovo ne susretnu postojeće polje razarača, kojem će biti potrebne hiljade godina da se raziđe, čak i pri brzini svetlosti) i Ajvo joj više neće biti potreban.
<BR>&nbsp;&nbsp;&nbsp;&nbsp;&nbsp;"OK, idem unutra, a vi me sledite redom", reče Groton. "Ove komande su jednostavne..." Krenuo je da to pokaže.
<BR>&nbsp;&nbsp;&nbsp;&nbsp;&nbsp;"Požurite!" reče Afra iznutra. "Svrbi me da vidim šta ima dalje."
<BR>&nbsp;&nbsp;&nbsp;&nbsp;&nbsp;Ovo kao da se pretvorilo u dečju igru 'svemirac'. Astronaut-cura je htela da požure zato što je bila nestrpljiva da istražuje!
<BR>&nbsp;&nbsp;&nbsp;&nbsp;&nbsp;Učini mu se da je čuo Šenov smeh. Mali Ajvo je mislio da ponese čitavu avanturu na svojim leđima, i uspeo je samo da ispadne nevažan. Ajvo nije bio Lenir; nije mu bilo suđeno da stekne slavu. Šen, sa druge strane...
<BR>&nbsp;&nbsp;&nbsp;&nbsp;&nbsp;Unutrašnjost je bila pod pritiskom, baš kao što je Afra rekla. On i Beatriks se pridružiše ostalima u letnjoj odeći, odloživši skafandere na za to određene stalke s obe strane komore. Standardne turističke pogodnosti!
<BR>&nbsp;&nbsp;&nbsp;&nbsp;&nbsp;Promene kod obe žene sada su bile sasvim upadljive, dok su stajale jedna kraj druge tokom neizbežnog zastoja pre odlaska dublje u stanicu. Obe su bile skladnih proporcija, Afra malo viša i dinamičnija. Afra je bila moderan tip - i to je na njoj manje lepo izgledalo, u poređenju s konzervativnijim pokretima druge žene. Gde je Afra skakutala, Beatriks je koračala. Razlika u njihovim godinama više se ogledala u držanju i izrazu lica nego u izgledu.
<BR>&nbsp;&nbsp;&nbsp;&nbsp;&nbsp;On konačno odredi neuhvatljivu ali suštinsku razliku: Afra je posedovala seksepilnost, Beatriks ženstvenost.
<BR>&nbsp;&nbsp;&nbsp;&nbsp;&nbsp;Ajvo se pitao da li su se i on i Groton toliko promenili.
<BR>&nbsp;&nbsp;&nbsp;&nbsp;&nbsp;Bili su u tihom dugom hodniku, osvetljenom s tavanice, hodniku koji se blago spuštao.
<BR>&nbsp;&nbsp;&nbsp;&nbsp;&nbsp;"Dole" je značilo prema središtu kugle, ne prema rubu; ovde nije bilo ničeg tako jednostavnog kao centripetalna pseudogravitacija. Materijali od kojih je bio izrađen hodnik bili su tradicionalni, kako to obično biva - bez svetlucavih zaštitnih polja, bez sabijene materije. Ako je svuda bilo ovako, dve milje široka kugla nije mogla da ima masu zvezde, niti planete. Nekako je stvarala gravitaciju bez mase.
<BR>&nbsp;&nbsp;&nbsp;&nbsp;&nbsp;Kad se bolje razmisli, situacija nije bila iznenađujuća. Moćno gravitaciono polje bilo je bez sumnje neophodno da hrani signal razarača, i bilo je jednostavno pustiti deo toga da obuhvati sve, za dobrobit posetilaca. Bilo je korisno i da održava razdaljinu satelita, čak i na udaljenostima većim od onih u Sunčevom sistemu. Zemlja je bila na samo osam svetlosnih minuta od Sunca...
<BR>&nbsp;&nbsp;&nbsp;&nbsp;&nbsp;Nekih stotinu jardi dalje, hodnik se proširio u neiskošenu odaju. U zidovima su se nalazile niše, a u njima su počivali predmeti.
<BR>&nbsp;&nbsp;&nbsp;&nbsp;&nbsp;Afra otrča do najbližeg s leve strane. "Mislite da je bezbedno dirati uzorke?" upita, zastavši.
<BR>&nbsp;&nbsp;&nbsp;&nbsp;&nbsp;"Vidiš li negde znake 'NE PIPAJ', glupačo?"
<BR>&nbsp;&nbsp;&nbsp;&nbsp;&nbsp;"Harolde, za koji minut ima da prišapnem tvojoj predobroj ženi neke nevaljale stvari o tebi."
<BR>&nbsp;&nbsp;&nbsp;&nbsp;&nbsp;"Ona zna za njih već petnaest godina", Groton obgrli Beatriks, koja se miroljubivo smešila.
<BR>&nbsp;&nbsp;&nbsp;&nbsp;&nbsp;Afra posegnu u nišu i podiže predmet u njoj. Bila je to lopta prečnika oko četiri inča, tvrda i laka, načinjena od nekog plastičnog materijala. Bila je prozirna; kada ju je podigla prema svetlosti, svi videše da je prazna.
<BR>&nbsp;&nbsp;&nbsp;&nbsp;&nbsp;"Posuda?" nagađao je Groton.
<BR>&nbsp;&nbsp;&nbsp;&nbsp;&nbsp;"Igračka?" reče Beatriks.
<BR>&nbsp;&nbsp;&nbsp;&nbsp;&nbsp;Groton je pogleda. "Može biti. Obrazovna igračka. Model kupole razarača?"
<BR>&nbsp;&nbsp;&nbsp;&nbsp;&nbsp;"Jok, nema otvora za pristajanje", reče Afra. Vratila je predmet na mesto i otišla do sledećeg. Ovo je bila kupa visoka šest inča, s ravnom osnovom širokom četiri inča. Bila je načinjena od istog prozirnog materijala, i bila je podjednako prazna.
<BR>&nbsp;&nbsp;&nbsp;&nbsp;&nbsp;"Magareća kapa", predloži Ajvo.
<BR>&nbsp;&nbsp;&nbsp;&nbsp;&nbsp;Ona ga je ignorisala i pošla dalje. Treća figura bila je cilindrični predmet istih razmera kao kupa, zatvoren ravnim diskom sa svake strane. Bio je pun ali i lak, neprozirne i sjajne srebrnobele površine. Afra ga je okretala u ruci. "Od metala, ali veoma lakog", reče ona. "Verovatno..."
<BR>&nbsp;&nbsp;&nbsp;&nbsp;&nbsp;Onda ga iznenada ispusti nazad u nišu i poče da trlja ruke o šorts kao da je peku.
<BR>&nbsp;&nbsp;&nbsp;&nbsp;&nbsp;Ostali su je posmatrali. "Šta se dogodilo?" upita Groton.
<BR>&nbsp;&nbsp;&nbsp;&nbsp;&nbsp;"To je litijum!"
<BR>&nbsp;&nbsp;&nbsp;&nbsp;&nbsp;Groton pogleda. "Mislim da si u pravu. Ali preko njega je politura... sloj voska, možda. Ne bi trebalo da bude opasan za rukovanje."
<BR>&nbsp;&nbsp;&nbsp;&nbsp;&nbsp;Šta je to tako nezgodno kod litijuma? pitao se Ajvo, ali je odlučio da se ne obaveštava. Verovatno nagriza kožu, poput kiseline, ili je otrovan.
<BR>&nbsp;&nbsp;&nbsp;&nbsp;&nbsp;Afra je delovala zbunjeno. "Mora da sam nervoznija nego što sam mislila. Jednostavno nisam očekivala..." Zastala je, prateći pogledom zid. "Nešto mi je palo na pamet. Da li je sledeći predmet srebrnosiva piramida?"
<BR>&nbsp;&nbsp;&nbsp;&nbsp;&nbsp;Groton proveri. "Zamalo. U stvari je tetrahedron, sličan onome koji smo sagradili na Tritonu. Tvoja piramida ima pet strana, računajući dno."
<BR>&nbsp;&nbsp;&nbsp;&nbsp;&nbsp;"Berilijum."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Ovo je elementalni niz. Pogledaj..."
<BR>&nbsp;&nbsp;&nbsp;&nbsp;&nbsp;"Elementarni niz", popravi je Groton.
<BR>&nbsp;&nbsp;&nbsp;&nbsp;&nbsp;"Elementalni. Znaš šta je element? Pogledaj ove predmete. Prvi je sfera, što znači da ima samo jednu površinu: spoljnu. Drugi je zatvorena kupa: dve površine, jedna zaobljena, druga ravna. Treći, cilindar, ima ih tri. Tvoj ima četiri, i tako dalje. Prva dva nisu prazni... nego su gasovi! Vodonik i helijum, prvi i drugi element na periodičnoj tablici..."
<BR>&nbsp;&nbsp;&nbsp;&nbsp;&nbsp;"Mož' biti", reče Groton, s odobravanjem.
<BR>&nbsp;&nbsp;&nbsp;&nbsp;&nbsp;"I to je verovatno isto za svaku tehnološki naprednu vrstu. Litijum, metal upola lakši od vode, je treći. Berilijum, četvrti. Bor..."
<BR>&nbsp;&nbsp;&nbsp;&nbsp;&nbsp;Ponovo je zaćutala i požurila do šeste niše... i stala ukočeno ispred nje.
<BR>&nbsp;&nbsp;&nbsp;&nbsp;&nbsp;Ostali podoše za njom. Tamo je ležala kocka od šest inča... šestostrana... od sjajne bistre materije.
<BR>&nbsp;&nbsp;&nbsp;&nbsp;&nbsp;Groton je podiže. "Šta je broj šest na tablici? Šest protona, šest elektrona... zar to ne bi trebalo da bude ugljenik?" A onda se i on ukoči, pogleda prikovana u kocku. Svetlost se snažno prelamala kroz nju.
<BR>&nbsp;&nbsp;&nbsp;&nbsp;&nbsp;Onda Ajvu sinu. "Ugljenik u kristalnom obliku... to je dijamant!"
<BR>&nbsp;&nbsp;&nbsp;&nbsp;&nbsp;Svi se zagledaše u predmet: šezdeset četiri kubna inča dijamanta, koji je morao da bude deo mnogo krupnijeg kristala.
<BR>&nbsp;&nbsp;&nbsp;&nbsp;&nbsp;Samo jedan primerak... od desetina takvih duž hodnika.
<BR>&nbsp;&nbsp;&nbsp;&nbsp;&nbsp;Afra tada pođe duž odaje, imenujući uzorke. "Azot... kiseonik... fluor... neon..."
<BR>&nbsp;&nbsp;&nbsp;&nbsp;&nbsp;Groton protrese glavom. "Kakvo blago! A to su samo uzorci, oblikovani za lako prepoznavanje! Oni..."
<BR>&nbsp;&nbsp;&nbsp;&nbsp;&nbsp;Izdaše ga reči. S poštovanjem odloži dijamantski blok.
<BR>&nbsp;&nbsp;&nbsp;&nbsp;&nbsp;"Skandijum... titanijum... vanadijum... hrom..." pevušila je Afra dok je žurila dalje. "Svi su tu! Baš svi!"
<BR>&nbsp;&nbsp;&nbsp;&nbsp;&nbsp;Beatriks je bila u čudu. "Zašto ih ne bi izložili, ako su tako hteli?"
<BR>&nbsp;&nbsp;&nbsp;&nbsp;&nbsp;Groton se prenu iz zanosa. "Nema smetnje, dušo, nema nikakve smetnje. Ovo je jednostavno dosta skupa izložba da bi tek tako bila ostavljena tuđincima. Možda je to njihov način da nam pokažu da im nije stalo do bogatstva."
<BR>&nbsp;&nbsp;&nbsp;&nbsp;&nbsp;Ona klimnu glavom, ubeđena.
<BR>&nbsp;&nbsp;&nbsp;&nbsp;&nbsp;"Retki metali, takođe!" doviknu Afra. Sad je bila na drugoj strani prostorije, vraćajući se prema njima. "Evo prometijuma... na kilograme! A u prirodi se i ne pojavljuje!"
<BR>&nbsp;&nbsp;&nbsp;&nbsp;&nbsp;"Zna li ona sve elemente napamet?" progunđa Ajvo.
<BR>&nbsp;&nbsp;&nbsp;&nbsp;&nbsp;"Osmijum! Ta kockica mora da teži desetak kila! I čisti iridijum... na Zemlji bi se prodavao za hiljadu dolara po unci!"
<BR>&nbsp;&nbsp;&nbsp;&nbsp;&nbsp;"Bolje ne prilazi onim radioaktivnima, Afra!" upozori je Groton.
<BR>&nbsp;&nbsp;&nbsp;&nbsp;&nbsp;"Zastakljeni su. Olovno staklo, ili tako nešto; nema radijacije. Nadam se. Njih bar nema na kilograme! Uran... venusijum... merkurohrom..."
<BR>&nbsp;&nbsp;&nbsp;&nbsp;&nbsp;"Merkurijum", reče Groton, načuvši ime. "Postoji takav element."
<BR>&nbsp;&nbsp;&nbsp;&nbsp;&nbsp;O!
<BR>&nbsp;&nbsp;&nbsp;&nbsp;&nbsp;Afra se konačno vrati, primirena. "Njihova tablica ide do sto dvadeset. Oni poslednji oblici postaju prilično složeni..."
<BR>&nbsp;&nbsp;&nbsp;&nbsp;&nbsp;"Znaš da to nije moguće, Afra", reče Groton. "Neki od tih veštačkih elemenata imaju životni vek od pola sata, ili minuta. Ne bi mogli da se nalaze na izložbi."
<BR>&nbsp;&nbsp;&nbsp;&nbsp;&nbsp;"Čak i pola sekunde. Ali su ipak tu. Pogledaj i uveri se."
<BR>&nbsp;&nbsp;&nbsp;&nbsp;&nbsp;"Faksimili, možda. Nikako..."
<BR>&nbsp;&nbsp;&nbsp;&nbsp;&nbsp;"'Se kladiš?"
<BR>&nbsp;&nbsp;&nbsp;&nbsp;&nbsp;"Ne bih." Groton ode da pogleda. "Mora da je neka vrsta stazisnog polja", reče u nedoumici. "Ako mogu da urade ono što su uradili sa gravitacijom..."
<BR>&nbsp;&nbsp;&nbsp;&nbsp;&nbsp;"Odjednom se osećam tako ništavnom", reče ona.
<BR>&nbsp;&nbsp;&nbsp;&nbsp;&nbsp;Ali Ajvo se podseti da ovakvi trikovi nisu ništa u poređenju sa sabijanjem čitave planete u njen gravitacijski radijus, i istovremene zaštite prisutnih ljudskih tela. Izložba je bila čudesna, ali ne i neverovatna, posmatrana iz perspektive. Verovao je da tu postoji mnogo više nego što su videli.
<BR>&nbsp;&nbsp;&nbsp;&nbsp;&nbsp;Hodnik je vodio dalje posle izloženih elemenata, ponovo se spuštajući. Ajvo se pitao kako su rešene neke stvari, recimo temperatura. Njene oštre promene svakako bi naškodile nekim uzorcima elemenata, menjajući njihovo čvrsto stanje u tečno, ili tečno u gasovito. A ipak je izložbena odaja bila podešena na temperaturu po volji ljudskim bićima, i to je očigledno bilo trajno stanje. Postavka, takođe... prilagođena ljudima, sve do visine niša.
<BR>&nbsp;&nbsp;&nbsp;&nbsp;&nbsp;Da je ova razaračeva stanica bila najbliža Zemlji, moglo se još posumnjati da je u pitanju vrlo dobro skrojena predstava. Međutim, nalazila se na udaljenosti od skoro pedeset hiljada svetlosnih godina. Nije mogla da bude oblikovana za ljude... ukoliko u Galaksiji nije bilo ljudi koji je potiču sa Zemlje. Ili nekih vrlo sličnih bića.
<BR>&nbsp;&nbsp;&nbsp;&nbsp;&nbsp;Ovakvi nagoveštaji su ga uznemiravali, ali ne više nego sve ostalo u ovom čudnom muzeju. Znao je da je rečeno da planetno biće mora da bude slično čoveku da bi se uzdiglo do civilizacije i tehnologije, i da su sledili dugački lanci umovanja koji su "dokazivali" ovu tezu... ali je ljudsko umovanje u ovom slučaju bila obavezno pristrasno, i on mu nije verovao. A ako je to i bilo istinito... ako je bilo istinito... da li je računalo i na ljudsku narav? Pohlepu, glupost, krvožednost...?
<BR>&nbsp;&nbsp;&nbsp;&nbsp;&nbsp;Da li se to Šen ponovo nasmejao?
<BR>&nbsp;&nbsp;&nbsp;&nbsp;&nbsp;Hodnik se otvori u sledeću dvoranu. Ova je bila mnogo prostranija od prve, i niše su počinjale od poda.
<BR>&nbsp;&nbsp;&nbsp;&nbsp;&nbsp;"Mašine!" uzviknu Groton, s istim uzbuđenjem koje je prethodno pokazala Afra. Prišao je prvom uzorku: džinovska gromada metala, oblikovana kao kriška sira. Kada joj je prišao, na nju pade lopta i skotrlja se. I to je bilo sve.
<BR>&nbsp;&nbsp;&nbsp;&nbsp;&nbsp;"Mašina?" upita Ajvo.
<BR>&nbsp;&nbsp;&nbsp;&nbsp;&nbsp;"Kosa ravan... prosta mašina, naravno."
<BR>&nbsp;&nbsp;&nbsp;&nbsp;&nbsp;Pa, ako je Groton srećan...
<BR>&nbsp;&nbsp;&nbsp;&nbsp;&nbsp;Sledeći predmet bio je obična poluga. Oslonac i poluga, vrh ove druge zaglavljen ispod krupnog bloka. Kada su prišli, poluga se pomeri, i blok se malo izvrnu. Groton zadovoljno klimnu glavom, Ajvo pođe za njim do sledećeg objekta. Žene su otišle napred, pokazujući samo površno zanimanje za ovu izložbu.
<BR>&nbsp;&nbsp;&nbsp;&nbsp;&nbsp;Treći je podsećao na stegu. Dugačka ručka okretala je težak zavrtanj, tako da je primenjena sila bila dvostruko manja. "Ravan i poluga", primeti Groton. "Svaki put preskačemo oko pedeset hiljada godina, poput ljudske tehnologije."
<BR>&nbsp;&nbsp;&nbsp;&nbsp;&nbsp;"Zasad."
<BR>&nbsp;&nbsp;&nbsp;&nbsp;&nbsp;Četvrti je imao grejač i kazan, i podsećao je na primitivnu parnu mašinu... što je i bila. Električna turbina bila je peta.
<BR>&nbsp;&nbsp;&nbsp;&nbsp;&nbsp;Mašine su nadalje postale vrlo složene. Ajvovom laičkom oku izgledale su kao kompleksni motori, radijatori i radio-uređaji. Neke je prepoznao kao varijante sprava koje je kopirao preko makroskopa; druge su bile izvan njegovog poimanja. Nisu sve bile složene u detaljima; neke su bile varljivo glatke. Pretpostavljao je da bi se ploča sa štampanim mirkotranzistorskim kolima činila podjednako glatkom nekadašnjem automehaničaru. Bio je siguran u jedno: svaka je bila prava.
<BR>&nbsp;&nbsp;&nbsp;&nbsp;&nbsp;Groton se zaustavi kod desete mašine. "Mislio sam da sam video pravu tehnologiju kada smo teraformirali Triton", reče on. "A sada... sada sam vernik. Uneo sam taman toliko koliko mogu da podnesem u jednom mahu. Da pođemo dalje."
<BR>&nbsp;&nbsp;&nbsp;&nbsp;&nbsp;Cure su to već učinile, i bile su u sledećoj odaji. U ovoj su se nalazili, po svemu sudeći, umetnički predmeti. Izložba je počinjala jednostavnim dvodimenzionim i trodimenzionim predstavama stvarnog i apstraknog, i nastavljala se do zadivljujućih permutacija. Ovaj put je Beatriks bila opčinjena.
<BR>&nbsp;&nbsp;&nbsp;&nbsp;&nbsp;"O da, to je zaista to", govorila, krećući se onemoćalo od predmeta do predmeta. Bila je prelepa u svojoj obuzetosti, kao da je sjaj i vrednost onog što je upijala preobrazila i njenu spoljašnost. Sada je zasenila i Afru. Ajvo nije shvatao koliko je vatreno bilo njeno zanimanje za umetnost, iako je prirodno proisticalo iz njene ljubavi prema muzici. Verovao je da je ono o čemu je ćutala i ne zanima, i sada je prekorevao sebe zbog plitkog razmišljanja... Ali, ništa novo.
<BR>&nbsp;&nbsp;&nbsp;&nbsp;&nbsp;Izložba mu nije izgledala sveobuhvatna, ali pojedini uzorci jesu. U nekima se mogao diviti matematičkom simbolizmu; bili su istančane prirode, i povezani sa galaktičkim jezičkim šiframa.
<BR>&nbsp;&nbsp;&nbsp;&nbsp;&nbsp;Neki su bili portreti živih bića. Poticala su sa dalekih planeta, ali su bila inteligentna i civilizovana, iako nije umeo da kaže odakle mu sigurnost u obe činjenice. Verovatno su mu se podsvesno nametnuli skriveni odgovori, kao kada mu je Bred prvi put pokazao vanzemaljske predele na makroskopu. Opis? Bespredmetan; bića su bila čovekolika u određenim svojstvima, i sasvim tuđinska u drugim. Njihova neuhvatljiva simetrija i plemenito držanje bili su mnogo važniji. Ovo su bile grčke idealizacije: savršena građa, kultivisan um i suzdržane emocije. Ovo su bili pristali pripadnici ženskog, muškog i srednjeg roda. Bili su predstavljeni kroz umetnost, i sami su bili umetnost, na isti način na koji je prikaz dobro oblikovanog tela atlete ili nage žene bio umetnost po ljudskim merilima.
<BR>&nbsp;&nbsp;&nbsp;&nbsp;&nbsp;Odaje su se nizale, svaka niže od prethodne, sve dok se grupi nije činilo da se nalazi na drugom zavijutku spirale. U jednoj dvorani su se nalazile knjige; štampani svici, kalemovi traka, metalni memorijski diskovi. Tu su verovatno bili svi podaci koje su graditelji stanice mogli da emituju u svemir, odgovor svakome ko bi mogao da dođe do zaključka da je razarač običan simbol zavisti niže kulture. Bilo je jasno, gledano unazad, da ona to nikada nije bila.
<BR>&nbsp;&nbsp;&nbsp;&nbsp;&nbsp;Jedna prostorija je nudila hranu. Mnogo časova i mnogo milja prošli su u zanosu; bili su gladni. Makroskopski hemijski simboli obeležavali su uzorke, smeštene u stazisnim pećnicama. Grupa je odabrala jelovnik kao da obeduje iz automata, "odmrzavajući" svaki sastojak; jela su bila čudna ali ukusna.
<BR>&nbsp;&nbsp;&nbsp;&nbsp;&nbsp;Nigde nije bilo znakova boravka živih bića. Kao da su tvorci opremili stanicu kao hostel i obrazovni centar, i ostavili ga namernicima koji bi mogli da se pojave u sledećim eonima. Pri čemu je upravo ovo bio izvor onog signala koji je sprečavao putovanje. Otkud taj paradoks?
<BR>&nbsp;&nbsp;&nbsp;&nbsp;&nbsp;Hodnik se otvorio u manju prostoriju... i tu se odjednom završavao. Ovde nije bilo niša, ni uzoraka; samo postolje u sredini, na kome je ležao mali ali složen predmet.
<BR>&nbsp;&nbsp;&nbsp;&nbsp;&nbsp;Neodlučno su ga obilazili. "Zar vam se ne čini kao da nas vode baštenskom stazom?" upita Afra. "Uzorci su impresivni, i ja jesam pod utiskom... Ali, je li to sve? Obilazak muzeja i na kraju ćorsokak?"
<BR>&nbsp;&nbsp;&nbsp;&nbsp;&nbsp;"Ovo je sve što je bilo predviđeno da vidimo", reče Groton. "I, imam utisak, ne znam zašto, da ne bi bilo pametno da stvaramo od toga problem."
<BR>&nbsp;&nbsp;&nbsp;&nbsp;&nbsp;"Mi jesmo došli da stvaramo problem!" reče Afra.
<BR>&nbsp;&nbsp;&nbsp;&nbsp;&nbsp;"Mislio sam da ne počnemo sad da lupamo po zidovima. Mogli bismo da se nađemo u čistom vakuumu. Dalje istraživanje, na promišljen način, bilo bi sasvim prihvatljivo."
<BR>&nbsp;&nbsp;&nbsp;&nbsp;&nbsp;Ajvo je posmatrao spravu na postolju. Bila je duga oko osamnest inča, i pomalo ga je podsećala na S Z K S: predmet od većeg značaja nego što ga je imao na prvi pogled. Osnovni oblik bio je cilindričan, ali se unutar tih kontura nalazila masa izuvijanih cevčica, žica i dodataka. Činilo se da je po prirodi delimično elektronski, ali ne samo mašina; delimično umetnički, ali ne skulptura. A opet mu je bio nekako poznat; neko njegovo svojstvo, neka svrha za koju je osećao da bi mogao da je prepozna.
<BR>&nbsp;&nbsp;&nbsp;&nbsp;&nbsp;Podigao ga je, otkrivši da je težina mala za tako složen predmet: možda nekoliko funti, i savršeno uravnotežen. Početna prepoznatljivost njegove prirode sada se pojačala. Trebalo bi da zna šta je to.
<BR>&nbsp;&nbsp;&nbsp;&nbsp;&nbsp;Nešto se dogodi.
<BR>&nbsp;&nbsp;&nbsp;&nbsp;&nbsp;Kao da se oglasio veliki gong, ali vibracijama neuhvatljivim za ljudske uši. Blesnu svetlost, ali njegove oči ne videše nikakvu sliku. Osetio je udar toplote i pritiska i sile koju njegovo telo nije moglo jasno da razazna, i neki sveprisutni miris koji su njegove nozdrve propustile.
<BR>&nbsp;&nbsp;&nbsp;&nbsp;&nbsp;Ostali su ga posmatrali, i zgledali se međusobno, svesni da se dogodilo nešto značajno... i ta svest nije dopirala dalje.
<BR>&nbsp;&nbsp;&nbsp;&nbsp;&nbsp;Ajvo je još držao instrument.
<BR>&nbsp;&nbsp;&nbsp;&nbsp;&nbsp;"Sviraj na njemu, Ajvo", reče Beatriks.
<BR>&nbsp;&nbsp;&nbsp;&nbsp;&nbsp;Svi zanemeše, jer su shvatili da u prethodnim odajama nije bilo muzičkih naprava.
<BR>&nbsp;&nbsp;&nbsp;&nbsp;&nbsp;Ajvo pogleda tu stvar još jednom, ovaj put opažajući vodove kao kod složene trube, niti kao kod žičanih instrumenata, opne kao kod doboša, jezičke. Nije bilo piska da dune, niti dirke da pritisne; ali prsti su mogli da dodirnu komande a oči da pronađu spojeve.
<BR>&nbsp;&nbsp;&nbsp;&nbsp;&nbsp;Predmet je lagano vibrirao, kao da se podizanjem uključilo nekakvo napajanje. Oživeo je, očekujući muzičareva naređenja.
<BR>&nbsp;&nbsp;&nbsp;&nbsp;&nbsp;Nasumično je dodirnuo polugu... i bio nagrađen grmljavinom.
<BR>&nbsp;&nbsp;&nbsp;&nbsp;&nbsp;Beatriks, Afra, Groton: svi su se osvrtali oko sebe i uvis, instinktivno pokušavajući da pronađu izvor, da se pripreme ako zidovi počnu da se ruše... pre nego što su shvatili šta se dogodilo. Višetonski zvuk!
<BR>&nbsp;&nbsp;&nbsp;&nbsp;&nbsp;"Kada si ga podigao", započe Groton...
<BR>&nbsp;&nbsp;&nbsp;&nbsp;&nbsp;"Dotakao si komandu", dovrši Afra. Oboje je bilo uzdrmano. "BONG dugme."
<BR>&nbsp;&nbsp;&nbsp;&nbsp;&nbsp;"A sada i polugu za grmljavinu", reče Beatriks.
<BR>&nbsp;&nbsp;&nbsp;&nbsp;&nbsp;Ajvo kliznu prstom po pločici. Odasvud se začu zavijanje sirene, zaglušujuće ali melodično.
<BR>&nbsp;&nbsp;&nbsp;&nbsp;&nbsp;Oprobao je ostatak instrumenta, proizvodeći umerenu kakofoniju: svaki zvuk koji je mogao da zamisli nalazio se ovde, prožet vidljivim, opipljivim i mirisnim sadržajima. Kad bi samo mogao da ovlada ovom čulnom panoramom...
<BR>&nbsp;&nbsp;&nbsp;&nbsp;&nbsp;Mogao je. Ruke su mu već odgovarale na proporcije instrumenta, prisvajajući ih, učeći se neophodnoj disciplini. Ovo je bio njegov dar, ovo znanje muzičkog tela. Posvetio se flauti... izbor Sidnija Lenira... ali je istina da je Šenov dar u potpunosti bio njegov. Verovatno nije postojalo ljudsko biće s većim prirodnim mogućnostima od njegovih... ukoliko bi odlučio da ih prizove.
<BR>&nbsp;&nbsp;&nbsp;&nbsp;&nbsp;Ajvo nije umeo da imenuje tehničke detalje i da znalački raspreda o teoriji; to nije bilo u njemu. Nije čak umeo ni da čita note, jer to nikada nije učio, izabravši umesto toga da uči po sluhu. Ali s instrumentom u rukama i željom da svira, umeo je da proizvede harmoniju, i umeo je da to učini savršeno, koliko god bilo smatrano složenim ono što je izvodio.
<BR>&nbsp;&nbsp;&nbsp;&nbsp;&nbsp;Sada je potpuno razvio taj ogromni sirovi dar, prikupljajući i svu svoju prethodno stečenu veštinu. Odabrao je odgovarajuću temu za vežbu, isprva je prilagodivši za flautu, i začuo reči pesme, kada je oživela. Nije bila Lenirova; to će doći kada ovlada. Isprva je trebalo vežbati sa prizemnijim temama. Tek da se oproba...
<BR>&nbsp;&nbsp;&nbsp;&nbsp;&nbsp;Nazdravi mi samo očima svojim i na isto ću da se odvažim;
<BR>&nbsp;&nbsp;&nbsp;&nbsp;&nbsp;Ili mi ostavi poljubac u čaši i vino neću da tražim.
<BR>&nbsp;&nbsp;&nbsp;&nbsp;&nbsp;Iz same duše rođena žeđ božansku kap pre svih traži;
<BR>&nbsp;&nbsp;&nbsp;&nbsp;&nbsp;I kad bih Jupit'rov nektar srkno, tvoj bi mi bio draži.
<BR>&nbsp;&nbsp;&nbsp;&nbsp;&nbsp;Ostali su stajali preplavljeni jednostavnom dirljivom melodijom, čudesno čistom, skoro tečnom, sve više posednutom tim sjajem, tom dušom koja beše samo umetnikovo izvođenje. Galaktički instrument donosio je i ukus opojnog nektara... i dodir onih magičnih usana.
<BR>&nbsp;&nbsp;&nbsp;&nbsp;&nbsp;Afra je opčinjeno zurila u njega, budući da ga nikada nije čula kako svira. Je li to bila njegova najteža omaška? Što nije iskoristio jedini dar koji je posedovao?
<BR>&nbsp;&nbsp;&nbsp;&nbsp;&nbsp;Groton je zurio u Afru...
<BR>&nbsp;&nbsp;&nbsp;&nbsp;&nbsp;Ne, zurio je iza nje! Goli zid, koji je sprečavao njihov dalji obilazak, rastvarao se, otkrivajući sledeći hodnik. Put je bio ponovo otvoren!
<BR>&nbsp;&nbsp;&nbsp;&nbsp;&nbsp;"Besplatna vožnja je završena", promrmlja Groton. "Sada moramo da učestvujemo."
<BR>&nbsp;&nbsp;&nbsp;&nbsp;&nbsp;Pošli su dalje u tišini, a Ajvo je poneo instrument sa sobom. Ovaj hodnik vodio je u nepreglednu dvoranu čija je tavanica bila od neprozirne magle a pod providnost bez vidljivih granica. Nije bilo zidova; obe strane su se gubile u tami, iako je u njihovoj blizini bilo svetlosti.
<BR>&nbsp;&nbsp;&nbsp;&nbsp;&nbsp;Uđoše, uzalud tragajući za nečim opipljivim. Sada je i pod nestao. Fizički nestao: rastvorio se, ostavljajući ih u slobodnom padu, da lebde bez težine u vazduhu. Mesto gde su prošli takođe je nestalo; pokušali su da otplivaju nazad kroz ugodni vazduh, ali nisu imali gde. Bili su izolovani i izgubljeni.
<BR>&nbsp;&nbsp;&nbsp;&nbsp;&nbsp;"Ovo je dakle bila zamka", reče Afra, čini se više besna nego uplašena.
<BR>&nbsp;&nbsp;&nbsp;&nbsp;&nbsp;"Ili... ispit", reče Groton. "Bilo je potrebno da pokažemo izvesnu vrstu sposobnosti da bi nam bio omogućen pristup, pošto smo prošli kroz deo predviđen samo za razgledanje. Možda ćemo morati da pokažemo više da bi nam bilo dopušteno da izađemo."
<BR>&nbsp;&nbsp;&nbsp;&nbsp;&nbsp;Svi pogledaše Ajva, koji je lebdeo malo po strani, i posmatrao predmet u rukama.
<BR>&nbsp;&nbsp;&nbsp;&nbsp;&nbsp;"Pokušaj s istom melodijom kao maločas", predloži Afra. "Tek da se uverimo."
<BR>&nbsp;&nbsp;&nbsp;&nbsp;&nbsp;On zasvira "Pij samo za mene". Ništa se ne dogodi. Pokušao je još nekoliko jednostavnih melodija, i zvuk im se vraćao odasvud iz neomeđene odaje, nimalo jednostavan, ali su ostali gde su bili: četvoro ljudi koji lebde u ništavilu.
<BR>&nbsp;&nbsp;&nbsp;&nbsp;&nbsp;"Tvrdo sam uveren da je ključ u muzici", reče Groton. "Čemu inače taj instrument, koji očito nije ni igračka ni izloženi uzorak. Dosad smo možda samo načeli njegove mogućnosti."
<BR>&nbsp;&nbsp;&nbsp;&nbsp;&nbsp;"Znate li", reče Ajvo zamišljeno, "da je Lenir verovao da ista pravila važe za poeziju i muziku, i da je pokušao da to dokaže svojim radovima. Kažu da je njegovo sviranje flaute bilo nadahnuto poezijom, a da je veliki deo njegove poezije posedovao muzičku harmoničnost. Čak je..."
<BR>&nbsp;&nbsp;&nbsp;&nbsp;&nbsp;"Vrlo dobro", reče Afra, nimalo iznenađena i još nezabrinuta, iako se činilo da se paukova mreža steže oko njih. "Hajde da nastavimo sa Lenirom. Napisao je putopis o Floridi, jedan slab roman, i poeme 'Kukuruz', 'Močvare Glina', 'Simfonija'..."
<BR>&nbsp;&nbsp;&nbsp;&nbsp;&nbsp;"Simfonija!" ovo je izgovorio Groton, ali su svi reagovali na naslov. "Da li bi to moglo da bude...?"
<BR>&nbsp;&nbsp;&nbsp;&nbsp;&nbsp;"Sviraj to, Ajvo!" reče Beatriks.
<BR>&nbsp;&nbsp;&nbsp;&nbsp;&nbsp;"Simfonija" je bila poezija, a ne muzika; za nju nije bilo napisanih nota. Ali Ajvo je podigao instrument i osetio kako mu se u dušu uliva moć, jer je često maštao da komponuje muziku za ovo delo. Nikada nije sakupio hrabrost da pokuša bez uplitanja drugih. Ali sada je imao priliku da učini nešto sa sobom i svojim darom, da otkrije može li, muzikom, da otvori vrata zagonetke koja se zvala razarač.
<BR>&nbsp;&nbsp;&nbsp;&nbsp;&nbsp;Postojala je muzika u značenju, i značenje u muzici, i bili su međusobno bliski u delu Sidnija Lenira, posebno u ovoj poemi. Svaki njen delić bio je drugi instrument, oživljen, a celina je bila simfonija za orkestar...
<BR>&nbsp;&nbsp;&nbsp;&nbsp;&nbsp;Makroskopski komunikacijski sistemi koje je upoznao posedovali su ovu osobinu. Muzika, boja, značenje... sve je bilo međusobno zamenljivo, i bio je siguran da se neke vrste sporazumevaju melodijom na svojim svetovima. Prevod je bio moguć, ukoliko pozajmi galaktičke šifre... i ako mu znanje bude dovoljno da to uradi tačno. Naučio je da razume galaktičke jezike, ali nikada nije pokušao da prevodi na njih. Muzika je ispunjavala njegove ruke i telo... Da li će moći da proizvede poeziju?
<BR>&nbsp;&nbsp;&nbsp;&nbsp;&nbsp;Ostali su čekali, svesni njegovog problema, tražeći načina da mu pomognu. Harold Groton, čija su astrološka tumačenja bila beskorisna u ovoj situaciji; Afra Samerfild, sa fizičkom lepotom i analitičkim umom, podjednako neupotrebljivim; Beatriks Groton, čija saosećajnost nije mogla da nadahne njegove odjednom nesigurne prste.
<BR>&nbsp;&nbsp;&nbsp;&nbsp;&nbsp;Analiza, saosećajnost, astrologija...
<BR>&nbsp;&nbsp;&nbsp;&nbsp;&nbsp;A onda shvati da mogu da mu pomognu, svi oni. Samim tim što su tu.
<BR>&nbsp;&nbsp;&nbsp;&nbsp;&nbsp;Ajvo poče da svira.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
