<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Planeta kojoj su se približavali bila je udaljena svega nekoliko miliona milja i ličila je na predivnu kuglu višebojne svetlosti. Na njenoj površini nije moglo biti tame, jer dok bi se okretala ispod Središnjeg Sunca, preko neba bi joj se nizale jedna za drugom ostale zvezde. Alvin je sada jasno razabrao značajne reči koje je Gospodar izgovorio na samrti: Divno je posmatrati raznobojne senke na planetama večne svetlosti.
<BR>&nbsp;&nbsp;&nbsp;&nbsp;&nbsp;Sada su se nalazili tako blizu, da su mogli uočiti kontitnente, okeane i tananu izmagalicu atmosfere. Postojalo je, međutim, nešto zbunjujuće u vezi sa linijama obale i oni ubrzo shvatiše da je podela između kopna i vode neobično pravilna. Kontineti planete nisu bili onakvi kakvim ih je Priroda uobličila: ali preoblikovanje jednog sveta jamačno je moralo biti tričav zadatak za one koji su sazdavali njena sunca!
<BR>&nbsp;&nbsp;&nbsp;&nbsp;&nbsp;"Ovo uopšte nisu okeani!" uzviknu Hilvar iznenada. "Pogledaj, na njima postoje neke šare!"
<BR>&nbsp;&nbsp;&nbsp;&nbsp;&nbsp;Tek kada je planeta postala bliža, Alvin je jasno uočio šta mu je prijatelj imao na umu. Razabrao je tanušne pruge i linije duž ivica kontinenata, prilično unutar onoga što je on držao da su granice mora. Prizor ga je ispunio iznenadnom sumnjom, pošto je odveć dobro razumeo značenje ovih linija. Jednom ih je već video u pustinji oko Diaspara i one su mu stavile do znanja da je putovanje bilo uzaludno.
<BR>&nbsp;&nbsp;&nbsp;&nbsp;&nbsp;"Ova planeta je suva kao Zemlja", reče on tupo. "Sva voda je nestala sa nje: one šare predstavljaju slana korita isparelih mora."
<BR>&nbsp;&nbsp;&nbsp;&nbsp;&nbsp;"Oni nikada ne bi dopustili da se to dogodi", uzvrati Hilvar. "Uostalom, mislim da smo i te kako zakasnili."
<BR>&nbsp;&nbsp;&nbsp;&nbsp;&nbsp;Njegovo razočarenje bilo je tako gorko, da Alvin nije našao reči kojima bi nastavio razgovor; u tišini je zurio u veliki svet pod sobom. Upečatljivom sporošću, planeta se okretala ispod broda, dok joj se površina veličanstveno podizala njima u susret. Konačno su mogli da razaznaju zdanja: sićušne bele okorine nalazile su se svuda, izuzev po okeanskim koritima.
<BR>&nbsp;&nbsp;&nbsp;&nbsp;&nbsp;Jednom je ovaj svet bio Središte Vaseljene. Sada je utihnuo, vazduh je bio prazan, a na tlu se nije primećivao ni trag nekog pokreta koji bi govorio o životu. Pa ipak, brod je i dalje svrhovito klizio iznad smrznutog kamenog mora - mora koje se tu i tamo nabiralo u velike talase što su prkosili večnosti.
<BR>&nbsp;&nbsp;&nbsp;&nbsp;&nbsp;A onda se brod zaustavio, kao da je robot stigao do samog izvorišta svojih sećanja. Ispod njih se nalazio stub od snežnobelog kamena, uzdižući se iz središta jednog ogromnog, mramornog amfiteatra. Alvin je malo sačekao; a onda, pošto je mašina ostala nepomična, upravio ju je ka zemlji, blizu podnožja stuba.
<BR>&nbsp;&nbsp;&nbsp;&nbsp;&nbsp;Sve do tog trenutka, Alvin se nadao da će pronaći život na planeti. Nada je iskopnila istog časa kada se vazdušna komora otvorila. Nikada ranije u životu, čak ni u pustoši Šalmirana, on se nije obreo u tako mrkloj tišini. Na Zemlji je uvek postojalo brujanje glasova, vreva živih bića ili hujanje vetra. Ovde nije bilo ni pomena od toga, niti će ikada više biti.
<BR>&nbsp;&nbsp;&nbsp;&nbsp;&nbsp;"Zbog čega si nas doveo ovamo?" upita Alvin. Odgovor ga je malo zanimao, ali inercija istraživanja i dalje ga je gonila napred, iako je izgubio svaku volju da to nastavi.
<BR>&nbsp;&nbsp;&nbsp;&nbsp;&nbsp;"Gospodar je pošao odavde", uzvrati robot.
<BR>&nbsp;&nbsp;&nbsp;&nbsp;&nbsp;"Pomislio sam da će to biti objašnjenje", reče Hilvar.
<BR>&nbsp;&nbsp;&nbsp;&nbsp;&nbsp;"Zar ne vidiš svu ironiju te činjenice? Otisnuo se u nemilosti sa ovog sveta, a pogledaj kakav su mu spomenik podigli!"
<BR>&nbsp;&nbsp;&nbsp;&nbsp;&nbsp;Veliki kameni stub bio je možda stotinu puta viši od čoveka i stajao je postavljen u metalnom krugu malo uzdignutom iznad nivoa ravnice. Nije imao nikakva obeležja ni natpise. Koliko su se samo hiljada ili miliona godina, upita se Alvin, Gospodarevi sledbenici okupljali ovde da mu odaju počast? Da li su ikada saznali da je umro u izgnanstvu na dalekoj Zemlji?
<BR>&nbsp;&nbsp;&nbsp;&nbsp;&nbsp;Sada je to bilo svejedno. Gospodara i njegove sledbenike prekrio je veo zaborava.
<BR>&nbsp;&nbsp;&nbsp;&nbsp;&nbsp;"Hajde napolje", požuri ga Hilvar, pokušavši da povrati Alvina iz stanja potištenosti. "Prevalili smo pola Vaseljene da bismo videli ovo mesto. Možeš valjda još toliko snage da smogneš da iziđeš iz broda."
<BR>&nbsp;&nbsp;&nbsp;&nbsp;&nbsp;Gotovo protiv volje, Alvin se osmehnu i krenu za Hilvarom kroz vazdušnu komoru. Kada se obreo napolju, ponovo je malo živnuo duhom. Iako je ovaj svet mrtav, on jamačno sadrži mnoštvo zanimljivosti, mnoštvo koje će mu pomoći da razreši neke od tajni prošlosti.
<BR>&nbsp;&nbsp;&nbsp;&nbsp;&nbsp;Vazduh je bio ustajao, ali se moglo disati. I pored mnogo sunaca na nebu, temperatura je bila niska. Samo je beli disk Središnjeg Sunca zračio toplotu, čija je snaga, izgleda, opala prilikom prolaska zvezde kroz koprenu magline koja ju je okruživala. Ostala sunca davala su svoj prilog u boji, ali ne i u toploti.
<BR>&nbsp;&nbsp;&nbsp;&nbsp;&nbsp;Bilo im je potrebno samo nekoliko minuta da ustanove da im obelisk neće otkriti ništa. Otporan materijal od koga je on bio isklesan konačno je počeo da ispoljava znake starenja; rubovi su mu se zaoblili, a metal na kome je stajao izlizala su stopala pokolenja hodočasnika i posetilaca. Bilo je nečeg čudnog u pomisli da su oni verovatno poslednja među milijardama ljudskih bića koja su stajala na ovom mestu.
<BR>&nbsp;&nbsp;&nbsp;&nbsp;&nbsp;Hilvar je upravo zaustio da predloži da se vrate u brod i da odlete do najbližeg od okolnih zdanja, kada je Alvin primetio dugu, usku pukotinu u mramornom podu amfiteatra; pošli su uz nju i prevalili priličan komad puta. Pukotina se neprestano širila, sve dok konačno procep nije postao toliki da se nije mogao prekoračiti.
<BR>&nbsp;&nbsp;&nbsp;&nbsp;&nbsp;Trenutak kasnije, stigli su do njegove početne tačke. Površina arene bila je ulegnuta i rascepljena u džinovsku plitku uvalu, dugačku više od jedne milje. Nije bila potrebna osobita inteligencija ili moć uobrazilje da bi se predočio njen uzročnik. Pre mnogo vremena - premda sigurno dugo pošto je ovaj svet opusteo - ogromno cilindrično obličje spustilo se ovde, da bi se potom ponovo vinulo u svemir i prepustilo planetu vlastitim sećanjima.
<BR>&nbsp;&nbsp;&nbsp;&nbsp;&nbsp;Ko su oni bili? Odakle su došli? Alvin je mogao samo netremice da gleda i da se čudi. Nikada neće saznati da li je za ovim ranijim posetiocima zakasnio hiljadu ili milion godina.
<BR>&nbsp;&nbsp;&nbsp;&nbsp;&nbsp;U tišini su se vratili do svog broda (kako bi sićušan on izgledao u poređenju sa gorostasom koji se jednom spustiio ovde) i lagano poleteli preko arene, sve dok nisu došli do najupečatljivijeg zdanja koje ju je okružavalo. Dok su se prizemljavali ispred ukrašenog ulaza, Hilvar pokaza nešto što je i Alvin uočio istog trenutka.
<BR>&nbsp;&nbsp;&nbsp;&nbsp;&nbsp;"Ove zgrade ne ulivaju sigurnost. Pogledaj sve ono otpalo kamenje tamo; pravo je čudo da se još drže. Da je na ovoj planeti bilo oluja, one bi se sigurno odavno srušile. Mislim da ne bi bilo mudro ulaziti u njih."
<BR>&nbsp;&nbsp;&nbsp;&nbsp;&nbsp;"Nisam ni imao nameru; poslaću robota, pošto on može da se kreće znatno brže od nas i neće izazvati nikakav poremećaj zbog koga bi mu se krov sručio na glavu."
<BR>&nbsp;&nbsp;&nbsp;&nbsp;&nbsp;Hilvar se složio s ovom merom predostrožnosti, ali je takođe zahtevao jednu koju je Alvin prevideo. Pre no što robot krene na zadatak, izdaće neophodna uputstva gotovo podjednako inteligentnom mozgu broda, tako da se, ma šta se dogodilo pilotu, oni uvek mogu bezbedno vratiti na Zemlju.
<BR>&nbsp;&nbsp;&nbsp;&nbsp;&nbsp;Bilo je potrebno malo vremena da se konačno uvere da na ovom svetu nema ničeg zanimljivog za njih. Zajedno su osmotrili milje praznih i prašinom prekrivenih hodnika i prolaza koji su promicali ekranom, kako je robot istraživao pusti lavirint. Sva zdanja projektovana za inteligentna bića, ma kakvog oblika bila njihova tela, moraju odgovarati određenim temeljnim zakonima, tako da ubrzo čak i najneobičniji arhitektonski oblici prestaju da izazivaju iznenađenje, dok um počinje da biva hipnotisan beskrajnim ponavljanjem, koje sputava primanje novih utisaka. Izgledalo je da su ove zgrade bile predviđene isključivo za stanovanje, a bića koja su tu živela po veličini su približno odgovarala ljudima. Nije isključeno da su to bili ljudi; doduše, postojao je veliki broj soba i prostorija u koje su mogla da uđu samo bića sa sposobnošću letenja, ali to još nije značilo da su neimari grada imali krila. Sasvim su mogli da koriste pojedinačne antigravitacione uređaje, koji su nekada bili u opštoj upotrebi u Diasparu, ali im sada nije bilo ni traga.
<BR>&nbsp;&nbsp;&nbsp;&nbsp;&nbsp;"Alvine", reče najzad Hilvar, "mogli bismo protraćiti milion godina istražujući ove zgrade. Očigledno je da one nisu tek tako napuštene, već je iz njih odneseno sve što ima neku vrednost. Ovde samo gubimo vreme."
<BR>&nbsp;&nbsp;&nbsp;&nbsp;&nbsp;"Šta onda predlažeš?" upita Alvin.
<BR>&nbsp;&nbsp;&nbsp;&nbsp;&nbsp;"Trebalo bi da obiđemo još dva ili tri područja na planeti kako bismo videli da li su istovetna sa ovim, što ja očekujem. Onda bismo mogli brzo ispitati ostale planete i spustiti se samo ako su suštinski drugačije ili ako primetimo nešto neobično. To je sve što možemo učiniti, izuzev ako ne nameravamo da ovde provedemo ostatak života."
<BR>&nbsp;&nbsp;&nbsp;&nbsp;&nbsp;Zaključak je bio tačan; cilj im je bio da uspostave kontakt sa inteligencijom, a ne da vrše arheološka istraživanja. Prvi zadatak mogao se obaviti samo za nekoliko dana, ako je uopšte bio izvodljiv. Drugi bi uzeo vekove mukotrpnog rada armija ljudi i robota.
<BR>&nbsp;&nbsp;&nbsp;&nbsp;&nbsp;Napustili su planetu dva časa kasnije i prilično im je bilo milo što odlaze. Alvin je stekao utisak da je ovaj svet beskrajnih zgrada čak i dok je vrvio životom izgledao prilično sumorno. Nije bilo ni traga parkovima ili otvorenim prostorima gde je mogla da buja vegetacija. Bio je to potpuno jalov svet i teško se mogla predočiti psihologija bića koja su ga nastanjivala. Ako je i naredna planeta istovetna sa ovom, zaključio je Alvin, odustaće od nasumičnog traganja.
<BR>&nbsp;&nbsp;&nbsp;&nbsp;&nbsp;Ali to nije bilo tako; u stvari, veća različitost nije se mogla zamisliti.
<BR>&nbsp;&nbsp;&nbsp;&nbsp;&nbsp;Ova planeta nalazila se bliže suncu i čak je i iz svemira bilo jasno da je na njoj toplo. Delimično su je prekrivali niski oblaci, ukazujući da vode ima u izobilju, ali nije bilo traga okeanima. Isto tako, ništa nije govorilo o prisustvu inteligencije; napravili su dva kruga oko planete, ne primetivši nikakav artefakt. Čitava kugla, od polova do polutara, bila je optočena plaštom zelenila koje nije izgledalo nimalo privlačno.
<BR>&nbsp;&nbsp;&nbsp;&nbsp;&nbsp;"Mislim da ćemo morati da budemo veoma oprezni ovde", reče Hilvar. "Ovaj svet je živ, a ne dopada mi se boja rastinja. Najbolje će biti da ostanemo u brodu i da uopšte ne otvaramo vazdušnu komoru."
<BR>&nbsp;&nbsp;&nbsp;&nbsp;&nbsp;"Čak ni robota da ne šaljemo napolje?"
<BR>&nbsp;&nbsp;&nbsp;&nbsp;&nbsp;"Čak ni to. Vi ste zaboravili šta su bolesti; moj narod, doduše, zna kako da iziđe na kraj sa njima, ali sada smo daleko od kuće, a ovde možda ima opasnosti koje se ne mogu predvideti. Mislim da je ovaj svet sasvim izvitoperen. Nekada je jamačno bio veliki vrt ili park, ali pošto je napušten, Priroda je ponovo zavladala njime. Nikada ne bi mogao biti ovakav da je sistem nastanjen."
<BR>&nbsp;&nbsp;&nbsp;&nbsp;&nbsp;Alvin nije sumnjao da je Hilvar u pravu. U biološkom rasulu dole postojalo je nešto zlo, nešto negostoljubivo prema redu, i pravilnosti na kojima su se temeljili Lis i Diaspar. Tu je neprekidna borba besnela već milijardu godina; bilo je mudro kloniti se preživelih.
<BR>&nbsp;&nbsp;&nbsp;&nbsp;&nbsp;Oprezno su se spustili na veliku, ravnu ledinu, tako jednoobraznu da je njena zaravnjenost odmah izazivala podozrenje. Kotlina je bila oivičena višim terenom, potpuno obraslim drvećem, čija je visina mogla samo da se nagađa; bilo je tako gusto zbijeno i tako prepleteno sa nižim šipražjem, da su mu stabla doslovce ostala zapretena. Oko vrha krošnji letela su mnogobrojna krilata stvorenja, koja su se kretala tako brzo da se nije moglo reći da li su posredi ptice, insekti ili možda nešto treće.
<BR>&nbsp;&nbsp;&nbsp;&nbsp;&nbsp;Tu i tamo, ponekom šumskom džinu uspevalo je da za nekoliko desetina stopa nadvisi svoje ratoborne susede, koji su na kratko sklopili savez da ga suzbiju nadole i da potru prednost koju je stekao. Bez obzira na činjenicu što je to bio bešumni rat, vođen odveć sporo da bi se uočio, postojao je sveprožimajući utisak nemilosrdnog, neizmirljivog sukoba.
<BR>&nbsp;&nbsp;&nbsp;&nbsp;&nbsp;Nasuprot tome, ravnica je izgledala mirna i lišena zbivanja. Bila je gotovo besprekorno vodoravna i kao prekrivena tanušnom, čvrstom travom. Lako su prodrli gotovo petnaest stopa u nju, nije bilo nikakvog traga životinjskom svetu, što se Hilvaru učinilo pomalo iznenađujućim. Možda se on prestrašeno povukao u veću dubinu, kada se brod spustio.
<BR>&nbsp;&nbsp;&nbsp;&nbsp;&nbsp;Lebdeli su iznad same ravnice, dok je Alvin pokušavao da ubedi Hilvara da nema nikakve opasnosti ako otvore vazdušnu komoru, a ovaj mu strpljivo objašnjavao osnovne pojmove o bakterijama, gljivama, virusima i mikrobima; Alvin je ove stvari teško mogao da sebi predoči, a još teže da ih dovede u vezu sa sobom. Rasprava je trajala već nekoliko minuta, kada su iznenada primetili neobičnu činjenicu. Sa video-ekrana, koji je samo trenutak ranije prikazivao šumu pred njima, najednom je nestala slika.
<BR>&nbsp;&nbsp;&nbsp;&nbsp;&nbsp;"Jesi li ga ti isključio?" upita Hilvar, čiji je um, kao i obično, za delić sekunde bio brži od Alvinovog.
<BR>&nbsp;&nbsp;&nbsp;&nbsp;&nbsp;"Nisam", uzvrati Alvin; osećao je kako su mu uz kičmu prostrujali ledeni žmarci pri pomisli na jedino moguće drugo objašnjenje. "Da li si ga ti isključio?", upita robota.
<BR>&nbsp;&nbsp;&nbsp;&nbsp;&nbsp;"Nisam", usledio je odgovor istovetan sa njegovim.
<BR>&nbsp;&nbsp;&nbsp;&nbsp;&nbsp;Sa uzdahom olakšanja Alvin je odbacio pomisao da je robot počeo da dela po vlastitoj volji, odnosno da su se suočili sa mehaničkom pobunom.
<BR>&nbsp;&nbsp;&nbsp;&nbsp;&nbsp;"Zašto onda na ekranu nema slike?" upita.
<BR>&nbsp;&nbsp;&nbsp;&nbsp;&nbsp;"Kamere su zapretene."
<BR>&nbsp;&nbsp;&nbsp;&nbsp;&nbsp;"Ne razumem", reče Alvin smetnuvši za trenutak s uma da robot dela samo na određena naređenja ili pitanja. Odmah se pribrao i upitao: "Šta je prekrilo kamere?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Štura doslovnost robota mogla je ponekad više da razdraži od preopširnosti ljudi. Pre no što je Alvin stigao da nastavi sa ispitivanjem, Hilvar mu se obrati.
<BR>&nbsp;&nbsp;&nbsp;&nbsp;&nbsp;"Kaži mu da podigne brod... polako", reče sa prizvukom hitnosti u glasu.
<BR>&nbsp;&nbsp;&nbsp;&nbsp;&nbsp;Alvin ponovi naređenje. Nije postojao osećaj kretanja; nikada ga nije bilo. A onda, lagano, slika se ponovo pojavila na video ekranu, mada je za trenutak bila zamućena i izvitoperena. Ali ono što je pokazala kada se konačno razbistrila, bilo je dovoljno da završi raspravu oko spuštanja.
<BR>&nbsp;&nbsp;&nbsp;&nbsp;&nbsp;Ravna kotlina više nije bila ravna. Neposredno pod njima obrazovalo se veliko ispupčenje sa otvorom na vrhu tačno na mestu iznad koga je brod lebdeo. Ogromne pseudopode sporo su se povijale preko pukotine, kao da su pokušavale da se ponovo domognu plena koji im je upravo utekao iz kandži. Dok su posmatrali u užasnutoj opčinjenosti, Alvin je za trenutak uočio pulsirajuće crveno ždrelo, urešeno bičolikim pipcima koji su skladno udaralil, uvlačeći sve što bi im se našlo u polju dohvata u raščepljenu čeljust.
<BR>&nbsp;&nbsp;&nbsp;&nbsp;&nbsp;Lišeno očekivane žrtve, stvorenje je polako utonulo u tle - i tek tada je Alvin shvatio da je cela ravnica, zapravo, samo pena na površini tromog mora.
<BR>&nbsp;&nbsp;&nbsp;&nbsp;&nbsp;"šta je ta... stvar?" promuca on.
<BR>&nbsp;&nbsp;&nbsp;&nbsp;&nbsp;"Morao bih da se spustim dole i da je proučim, ako hoćeš da ti odgovorim na pitanje", odvrati Hilvar strogo bukvalno. "Možda je posredi neka vrsta primitivne životinje, čak nekakav srodnik našeg prijatelja iz Šalmirana. Sigurno nije inteligentna, jer inače ne bi pokušala da pojede jedan svemirski brod."
<BR>&nbsp;&nbsp;&nbsp;&nbsp;&nbsp;Alvin je osećao kako drhti, premda je znao da se nisu nalazili u opasnosti. Upitao se šta još leži dole, pod onim bezazlenim busnjem, koje ih je tako mamilo da iziđu i potrče njegovom elastičnom površinom.
<BR>&nbsp;&nbsp;&nbsp;&nbsp;&nbsp;"Mogao bih provesti mnogo vremena ovde," reče Hilvar, očigledno pod utiskom onoga što je upravo video. "Evolucija je sigurno dovela do krajnje zanimljivih ishoda u ovakvim uslovima. I to ne samo evolucija već i devolucija, pošto su viši oblici života regradirali kada je planeta opustošena. Do sada je sigurno već uspostavljena ravnoteža i... ha, zar već odlaziš?" Glas mu je zazvučao prilično tužno kada je primetio da se pod njima predeo udaljuje.
<BR>&nbsp;&nbsp;&nbsp;&nbsp;&nbsp;"Odlazim", reče Alvin, "Video sam svet bez života i svet sa odveć mnogo života: ne znam koji mi se od njih manje dopada."
<BR>&nbsp;&nbsp;&nbsp;&nbsp;&nbsp;Na visini od pet hiljada stopa iznad ravnice, planeta im je priredila poslednje iznenađenje. Susreli su se sa flotilom velikih, mlohavim balona koji su se kretali niz vetar. Iz svake poluprozirne opne njihali su se grozdovi pipaka, obrazujući nešto što je doslovce ličilo na preokrenutu šumu. Izgledalo je da su to neke biljke, koje su, u naporu da umaknu surovom sukobu na površini, stekle sposobnost ovladavanja vazduhom. Nekim čudom prilagođavanja, naučile su da izdvajaju vodonik i da ga smeštaju u mehurove, što im je omogućilo da se podignu u srazmeran mir nižih slojeva atmosfere.
<BR>&nbsp;&nbsp;&nbsp;&nbsp;&nbsp;Međutim, ni ovde kao da nisu našle potpunu sigurnost. Njihove nadole okrenute stabljike i lišće bili su zagušeni čitavom faunom paukolikih životinjica, koje su jamačno provodile život lebdeći visoko iznad površine kugle u neprestanoj i sveopštoj borbi za opstanak na svojim samotnim vazdušnim ostrvima. Verovatno su s vremena na vreme imale nekakvih dodira sa tlom; Alvin je video kako se jedan od velikih balona iznenada sažeo i strmoglavio sa neba, dok mu je puknuta opna služila kao grubi padobran. Upitao se da li je posredi nesrećni slučaj ili deo životnog ciklusa ovih neobičnih entiteta.
<BR>&nbsp;&nbsp;&nbsp;&nbsp;&nbsp;Hilvar je spavao dok su se nalazili na putu ka novoj planeti. Iz nekog razloga koji im robot nije mogao objasniti, brod je išao polako - bar u poređenju sa brzinom kojom je premošćavao Vaseljenu - sada kada se nalazio unutar sistema Sedam Sunaca. Proteklo je gotovo dva časa pre no što su stigli do sveta koji je Alvin izabrao kao njihovo treće odredište; bio je pomalo iznenađen što jedno obično međuplanetno putovanje toliko traje.
<BR>&nbsp;&nbsp;&nbsp;&nbsp;&nbsp;Probudio je Hilvara kada su počeli da ulaze u atmosferu.
<BR>&nbsp;&nbsp;&nbsp;&nbsp;&nbsp;"Šta ćemo ovde?" upita ga on pokazavši na video-ekran.
<BR>&nbsp;&nbsp;&nbsp;&nbsp;&nbsp;Pod njima se pružao sumoran predeo crne i sive boje, bez ikakvog znaka vegetacije ili bilo koga drugog neposrednog pokazatelja života. Ali posredni pokazatelji su bili tu; niska brda i plitke udoline bili su prošarani savršeno uobličenim polukuglama, od kojih su neke obrazovale složene simetrične poretke.
<BR>&nbsp;&nbsp;&nbsp;&nbsp;&nbsp;Prethodna planeta naučila ih je opreznosti; pošto su pažljivo razmotrili sve mogućnosti, ostali su da lebde visoko u atmosferi, poslavši dole robota da ispita okolnosti. Posredstvom njegovih očiju, videli su jednu polukuglu kako se približava, a onda je robot nastavio da obilazi na udaljenosti od samo nekoliko stopa oko potpuno glatke površine, bez ikakvih obeležja.
<BR>&nbsp;&nbsp;&nbsp;&nbsp;&nbsp;Nije bilo ni traga nekom ulazu, niti se na osnovu nečega mogla pretpostaviti svrha kojoj ova struktura služi. Bila je veoma velika: preko sto stopa visoka. Postojale su, doduše, i takve polukugle koje su dostizale još veću visinu. Posredi je bila zgrada ali nije bilo jasno kako se iz nje moglo izići ili u nju ući.
<BR>&nbsp;&nbsp;&nbsp;&nbsp;&nbsp;Posle izvesnog oklevanja, Alvin je izdao robotu naređenje da krene napred i dodirne kupolu. Na njegovo krajnje iznenađenje, ovaj je odbio da ga posluša. Ovo je stvarno bila pobuna - ili je bar tako izgledalo na prvi pogled.
<BR>&nbsp;&nbsp;&nbsp;&nbsp;&nbsp;"Zbog čega nećeš da uradiš ono što ti kažem?" upita Alvin, kada se malo pribrao od zbunjenosti.
<BR>&nbsp;&nbsp;&nbsp;&nbsp;&nbsp;"Zabranjeno je", usledi odgovor.
<BR>&nbsp;&nbsp;&nbsp;&nbsp;&nbsp;"Ali, ko je zabranio?"
<BR>&nbsp;&nbsp;&nbsp;&nbsp;&nbsp;"Ne znam".
<BR>&nbsp;&nbsp;&nbsp;&nbsp;&nbsp;"Pa kako onda... ne, prenebregni ovo. Da li je to naređenje ugrađeno u tebe?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;Jedna mogućnost bila je odstranjena. Neimari ovih kupola lako su mogli biti ista rasa koja je načinila robota i uključila taj tabu u provobitna uputstva mašine.
<BR>&nbsp;&nbsp;&nbsp;&nbsp;&nbsp;"Kada si primio naređenje?" upita Alvin.
<BR>&nbsp;&nbsp;&nbsp;&nbsp;&nbsp;"Primio sam ga kada sam se spustio."
<BR>&nbsp;&nbsp;&nbsp;&nbsp;&nbsp;Alvin se okrenuo prema Hilvaru, dok mu je u očima zaiskričala nova nada.
<BR>&nbsp;&nbsp;&nbsp;&nbsp;&nbsp;"Ovde postoje razumna bića! Možeš li da ih osetiš?"
<BR>&nbsp;&nbsp;&nbsp;&nbsp;&nbsp;"Ne", uzvrati Hilvar. "Ovo mesto mi izgleda podjednako mrtvo kao i prvi svet koji smo posetili."
<BR>&nbsp;&nbsp;&nbsp;&nbsp;&nbsp;"Izići ću napolje i pridružiću se robotu. Ma ko da se obratio njemu, moći će da se obrati i meni."
<BR>&nbsp;&nbsp;&nbsp;&nbsp;&nbsp;Hilvar se nije upustio u prepirku, iako nije bio odveć srećan zbog Alvinove odluke. Spustili su brod stotinak metara od kupole, blizu robota koji ih je čekao, i otvorili vazdušnu komoru.
<BR>&nbsp;&nbsp;&nbsp;&nbsp;&nbsp;Alvin je znao da se komora ne može otvoriti ako mozak broda nije prethodno utvrdio da je atmosfera pogodna za disanje. Za trenutak mu se učinilo da je došlo do neke greške, pošto je vazduh bio suviše proređen i gotovo da mu nije ispunjavao pluća. A onda, pošto je dublje udahnuo, utvrdio je da može uneti u sebe dovoljno kiseonika za opstanak, ali osetio je da ovde može izdržati najviše nekoliko minuta.
<BR>&nbsp;&nbsp;&nbsp;&nbsp;&nbsp;Duboko dišući, krenuli su prema robotu i zakrivljenom zidu zagonetne kupole. Napravili su još jedan korak, a onda se zajedno ukočili u mestu, kao da ih je obojicu pogodio neki iznenadni udarac. U njihovim umovima zabrujala je, poput odjeka nekog moćnog gonga, jednostavna poruka:
<BR>
<BR>&nbsp;&nbsp;&nbsp;&nbsp;&nbsp;OPASNOST
<BR>&nbsp;&nbsp;&nbsp;&nbsp;&nbsp;NE PRIBLIŽUJTE SE
<BR>
<BR>&nbsp;&nbsp;&nbsp;&nbsp;&nbsp;To je bilo sve. Poruka nije izražena rečima, već čistom mišlju. Alvin je shvatio da bi svako biće, bez obzira na nivo inteligencije, primilo isto uopozorenje, na istovetan, nepogrešiv način: neposredno u dubine uma.
<BR>&nbsp;&nbsp;&nbsp;&nbsp;&nbsp;Bila je to opomena, ne pretnja. Nešto im je govorilo da ona nije uperena protiv njih; trebalo je da im pruži zaštitu. Ovde postoji nešto izuzetno opasno - kao da je glasilo upozorenje - a mi, koji smo to stvorili, ne želimo da iko nastrada, tako što će nehotice natrapati na to.
<BR>&nbsp;&nbsp;&nbsp;&nbsp;&nbsp;Alvin i Hilvar ustuknuli su nekoliko koraka, a zatim se međusobno pogledali, čekajući da neko prvi progovori i kaže šta ima na umu. Hilvar je prvi sabrao utiske.
<BR>&nbsp;&nbsp;&nbsp;&nbsp;&nbsp;"Bio sam u pravu, Alvine", reče. "Ovde nema razumnih bića, Upozorenje je automatsko: naše prisustvo ga aktivira kada se isuviše približimo."
<BR>&nbsp;&nbsp;&nbsp;&nbsp;&nbsp;Alvin je klimnuo u znak saglasnosti.
<BR>&nbsp;&nbsp;&nbsp;&nbsp;&nbsp;"Pitam se šta su pokušali da zaštite", reče. "Pod ovim kupolama mogu da se nalaze zgrade... bilo šta, zapravo."
<BR>&nbsp;&nbsp;&nbsp;&nbsp;&nbsp;"Nema načina da to utvrdimo, ako nam pristup u sve kupole budu sprečavala upozorenja. Zanimljiva je, međutim, razlika između tri planete koje smo posetili. Odneli su sve sa prve, drugu su napustili uopšte ne hajući o njoj, a ovde su se suočili sa mnoštvom poteškoća. Možda su očekivali da će se vratiti jednoga dana, te su želeli da ih sve spremno dočeka."
<BR>&nbsp;&nbsp;&nbsp;&nbsp;&nbsp;"Ali to se nije dogodilo, a od tada je proteklo mnogo vremena."
<BR>&nbsp;&nbsp;&nbsp;&nbsp;&nbsp;"Možda su se u međuvremenu predomislili."
<BR>&nbsp;&nbsp;&nbsp;&nbsp;&nbsp;Alvinu je palo na pamet kako je neobično to što su i on i Hilvar nesvesno počeli da koriste zamenicu 'oni'. Ma ko ili ma šta da su 'oni' bili, njihovo prisustvo dolazilo je do izražaja na prvoj planeti, a ovde na trećoj, postalo je još snažnije. Ovaj svet brižljivo je upakovan i odložen za neku buduću upotrebu.
<BR>&nbsp;&nbsp;&nbsp;&nbsp;&nbsp;"Vraćamo se u brod", prodahta Alvin. "Veoma teško dišem ovde."
<BR>&nbsp;&nbsp;&nbsp;&nbsp;&nbsp;Čim se vazdušna komora zatvorila za njima i kada su malo predahnuli, počeli su da razmatraju naredni potez. Da bi se izvršilo podrobno ispitivanje, bilo bi potrebno obići veliki broj kupola u nadi da će pronaći bar jednu koja bi bila bez upozorenja i u koju bi se moglo ući. Ukoliko se to izjalovi... Ali Alvin nije hteo da se suoči sa ovom mogućnošću sve dok ne bude prinuđen na to.
<BR>&nbsp;&nbsp;&nbsp;&nbsp;&nbsp;To se dogodilo jedan sat kasnije - i to na znatno dramatičniji način nego što je on pretpostavljao. Poslali su robota da ispita desetak kupola, uvek sa istim ishodom, kada su naišli na jedan prizor koji se nikako nije uklapao u ovaj uredan, pospremljen svet.
<BR>&nbsp;&nbsp;&nbsp;&nbsp;&nbsp;Pod njima se pružala prostrana dolina, po kojoj su bile raštrkane razdražujuće, nepristupačne kupole. U njenom središtu video se razgovetan trag velike eksplozije - eksplozije koja je miljama razbacala komade materije na sve strane i izdubila plitak krater u tlu.
<BR>&nbsp;&nbsp;&nbsp;&nbsp;&nbsp;A odmah uz krater nalazila se olupina nekog svemirskog broda.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
