<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Spustili su se nedaleko od poprišta drevne tragedije i lagano krenuli, čuvajući dah, prema ogromnoj, razbijenoj trupini, koja se uznosila nad njima. Samo je jedan kratak deo broda - kljun ili krma - ostao ceo; ostatak je verovatno uništen prilikom eksplozije. Dok su se približavali olupini, jedna misao iznenada se začela u Alvinovoj svesti, postajući sve razložnija, da bi konačno stekla status izvesnosti.
<BR>&nbsp;&nbsp;&nbsp;&nbsp;&nbsp;"Hilvare", reče on, našavši da je teško pričati i koračati u isto vreme, "mislim da je ovo brod koji se spustio na prvu planetu što smo je posetili."
<BR>&nbsp;&nbsp;&nbsp;&nbsp;&nbsp;Hilvar samo klimnu, hotevši da uštedi vazduh. Ista pomisao već je i njemu pala na pamet. Bila je to dobra pouka neopreznim posetiocima. Nadao se da Alvinu neće promaći ovo naravoučenije.
<BR>&nbsp;&nbsp;&nbsp;&nbsp;&nbsp;Stigli su do trupine i bacili pogled u otvorenu unutrašnjost broda. Imali su utisak da im se pred očima nalazi ogromna zgrada koja je grubo raspolućena; podovi, zidovi, i tavanice, prelomljeni u tački eksplozije, pružali su izvitoperenu sliku poprečnog preseka broda. Alvin se upitao kakva neobična bića i dalje počivaju na mestima gde ih je smrt zatekla u olupini njihove letelice.
<BR>&nbsp;&nbsp;&nbsp;&nbsp;&nbsp;"Ne razumem", reče Hilvar iznenada. "Ovaj odeljak broda teško je oštećen, ali je ipak prilično sačuvan. Gde se deo ostatak? Da se letelica nije prepolovila u svemiru, posle čega je ova trupina pala ovde?"
<BR>&nbsp;&nbsp;&nbsp;&nbsp;&nbsp;Odgovor su saznali tek kada su robota ponovo poslali u istraživanje, a i sami ispitali područje oko olupine. Nije bilo ni prisenka sumnje; sve ograde koje su mogli imati nestale su kada je Alvin pronašao na malom brdu pored broda niz niskih humki, od kojih je svaka bila dugačka po deset stopa.
<BR>&nbsp;&nbsp;&nbsp;&nbsp;&nbsp;"Dakle, spustili su se ovde", nastavi Hilvar, "i prenebregli upozorenje. Bili su ljubopitljivi, baš kao i ti. Pokušali su da otvore kupolu."
<BR>&nbsp;&nbsp;&nbsp;&nbsp;&nbsp;Pokazao je na drugu stranu kratera, prema glatkoj opni i dalje bez belega, u koju su otputovali vladaoci ovog sveta zapreli svoja blaga. Ali to više nije bila kupola; sada se videla gotovo cela kugla, pošto je tle u kome je postavljena dignuto u vazduh.
<BR>&nbsp;&nbsp;&nbsp;&nbsp;&nbsp;"Uništili su vlastiti brod i mnogi su tu poginuli. No, bez obzira na to, uspelo im je da ga nekako okrpe i da se ponovo otisnu u svemir; odbacili su ovaj odeljak i sve što je bilo od neke vrednosti. Kakav je to poduhvat morao biti!"
<BR>&nbsp;&nbsp;&nbsp;&nbsp;&nbsp;Alvin ga gotovo nije čuo. Posmatrao je neobičan znak koji ga je najpre privukao na ovo mesto: bila je to tanka cev, oko koje se nalazio vodoravni krug na trećini puta od vrha. Ma kako mu izgledao stran i nepoznat, Alvin je mogao da odgovori na nemu poruku koju je ovaj nosio niz vekove.
<BR>&nbsp;&nbsp;&nbsp;&nbsp;&nbsp;Pod tim kamenovima - ukoliko bi odlučio da ih razgrne - čekalo ga je rešenje bar jedne zagonetke. Ali ona je mogla i da ostane tajna; bilo ko da su ova bića, ona su zavredila pravo na večni spokoj.
<BR>&nbsp;&nbsp;&nbsp;&nbsp;&nbsp;Hilvar je gotovo prečuo reči koje je Alvin prošaputao dok su se lagano vraćali ka brodu.
<BR>&nbsp;&nbsp;&nbsp;&nbsp;&nbsp;"Nadam se da su stigli kući", reče.
<BR>&nbsp;&nbsp;&nbsp;&nbsp;&nbsp;"A kuda sad?" upita Hilvar, kada su ponovo došli u svemir.
<BR>&nbsp;&nbsp;&nbsp;&nbsp;&nbsp;Alvin je zamišljeno pogledao ekran pre no što je odgovorio.
<BR>&nbsp;&nbsp;&nbsp;&nbsp;&nbsp;"Misliš li da bi trebalo da se vratim?" upita.
<BR>&nbsp;&nbsp;&nbsp;&nbsp;&nbsp;"To bi bilo mudro. Sreća nas možda neće još dugo pratiti, a ko zna kakva nas još iznenađenja čekaju na ovim planetama."
<BR>&nbsp;&nbsp;&nbsp;&nbsp;&nbsp;Bio je to glas zdravog razuma i opreznosti i Alvin je bio spreman da mu sada posveti veću pažnju nego što bi to učinio nekoliko dana ranije. Ali prevalio je veliki put i ceo život čekao na ovaj trenutak; neće se vratiti dok još ima toliko mnogo da se vidi.
<BR>&nbsp;&nbsp;&nbsp;&nbsp;&nbsp;"Od sada ćemo ostati u brodu", reče, "i nigde se nećemo spustiti na površinu. Tako ćemo biti dovoljno bezbedni."
<BR>&nbsp;&nbsp;&nbsp;&nbsp;&nbsp;Hilvar je slegao ramenima, kao da odbija da prihvati bilo kakvu odgovornost za ono što se može ubuduće dogoditi. Sada, kada je Alvin pokazao izvesnu meru opreza, nije mu se činilo odveć mudrim da prizna da je i on podjednako radoznao da nastave istraživanje, premda je odavno izgubio svaku nadu da će na nekoj od ovih planeta sresti razumni život.
<BR>
<BR>&nbsp;&nbsp;&nbsp;&nbsp;&nbsp;Pred njima se nalazio dvostruki svet: jedna velika planeta, sa malim satelitom uz sebe. Prvi član sistema verovatno je bio blizanac drugom svetu koji su posetili; bio je optočen istim pokrovom modrog zelenila. Nije postojao nikakav razlog da se tu spuste; ta priča već im je bila poznata.
<BR>&nbsp;&nbsp;&nbsp;&nbsp;&nbsp;Alvin je odveo brod nisko iznad površine satelita; nije mu bilo potrebno upozorenje složenog mehanizma koji ga je štitio da bi shvatio da ovde nema atmosfere. Sve senke imale su oštru, jasnu ivicu i nije bilo potpunog prelaza između dana i noći. Bio je to prvi svet na kome je video nešto što je delimično odgovaralo noći, pošto je na području gde su uspostavili prvi kontakt iznad obzorja stajalo samo jedno od udaljenijih sunaca. Predeo se kupao u tamnocrvenoj svetlosti, kao da je bio uronjen u krv.
<BR>&nbsp;&nbsp;&nbsp;&nbsp;&nbsp;Nekoliko milja leteli su povrh planina, koje su i dalje bile reckave i oštre kao u daleko vreme svog rođenja. Ovaj svet nikada nije upoznao promenu ili propadanje, niti su ga ikada spirali vetrovi i kiše. Ovde nisu bili potrebni vodovi večnosti da bi očuvali predmete u njihovoj prvobitnoj svežini.
<BR>&nbsp;&nbsp;&nbsp;&nbsp;&nbsp;Ali ako nije postojao vazduh, onda nije moglo biti života - ili možda jeste?
<BR>&nbsp;&nbsp;&nbsp;&nbsp;&nbsp;"Razume se", reče Hilvar, kada mu je Alvin postavio to pitanje, "nema ničeg biološki apsurdnog u toj pomisli. Život ne može da se začne u bezvazdušnom prostoru, ali je zato u stanju da razvije oblike koji tu mogu da opstanu. To se sigurno događalo milionima puta, kad god bi neka nastanjena planeta izgubila atmosferu."
<BR>&nbsp;&nbsp;&nbsp;&nbsp;&nbsp;"Ali da li se može očekivati da inteligentni oblici života postoje u vakuumu? Zar se oni ne bi obezbedili protiv gubitka vazduha?"
<BR>&nbsp;&nbsp;&nbsp;&nbsp;&nbsp;"Verovatno, ukoliko bi se to dogodilo pošto su dostigli određen nivo inteligencije, da preduprede jednu takvu pojavu. Ali ako je atmosfera nestala dok su se oni još nalazili na primitivnom nivou, morali bi se ili prilagoditi ili iščeznuti. Pošto bi se prilagodili, mogli su razviti veoma visoku inteligenciju. U stvari, to bi se po svoj prilici dogodilo: podsticaj bi bio veoma veliki."
<BR>&nbsp;&nbsp;&nbsp;&nbsp;&nbsp;Alvin je zaključio da je rasprava bila čisto teorijske prirode, bar što se ove planete tiče. Nigde nije bilo nikakvog traga da je na njoj nekada postojao život, razuman ili bilo kakav drugi. Ali, u tom slučaju, kakva je bila svrha ovog mesta? Alvin je bio čvrsto uveren da je čitav višečlani sistem Sedam Sunaca veštačkog porekla, što znači da je i ovaj svet morao biti deo velikog projekta.
<BR>&nbsp;&nbsp;&nbsp;&nbsp;&nbsp;Nije bilo daleko od pameti da je on zamišljen isključivo kao ukras: na taj način bi nebo iznad njegovog džinovskog sadruga dobilo mesec. No, čak i da je to bilo posredi, činilo se više nego verovatnim da bi i njemu bila pridodana neka namena.
<BR>&nbsp;&nbsp;&nbsp;&nbsp;&nbsp;"Gledaj", reče Hilvar, pokazavši na ekran. "Tamo, nadesno."
<BR>&nbsp;&nbsp;&nbsp;&nbsp;&nbsp;Alvin je promenio smer kretanja broda i predeo se iskosio pod njim. Crveno osvetljene stene slile su se u neprekidan niz, usled brzine njihovog kretanja; a onda se slika ponovo umirila i ispod njih se pojavio nepogrešivi znak života.
<BR>&nbsp;&nbsp;&nbsp;&nbsp;&nbsp;Nepogrešiv - ali i obmanjujući. Uzeo je oblik široko rasprostrtog niza vitkih stubova, međusobno udaljenih po stotinu stopa, a dva puta toliko visokih. Pružali su se u daljinu, gubeći se u hipnotičkoj perspektivi, sve dok ih obzorje nije progutalo.
<BR>&nbsp;&nbsp;&nbsp;&nbsp;&nbsp;Alvin je okrenuo brod nadesno i počeo da juri duž linije stubova, razmišljajući pri tom kakvoj su svrsi oni mogli služiti. Bili su potpuno jednoobrazni, nižući se u neprekidnom poretku preko brda i kroz udoline. Ništa nije pokazivalo da su nekada nosili nešto na sebi; izgledali su glatki i bez obeležja, blago se sužavajući prema vrhu.
<BR>&nbsp;&nbsp;&nbsp;&nbsp;&nbsp;Sasvim nenadano, prava linija menjala je svoj smer, oštro skrenuvši pod pravim uglom. Alvin je stigao da zaokrene brod tek posle nekoliko milja i da ga usmeri u novom pravcu.
<BR>&nbsp;&nbsp;&nbsp;&nbsp;&nbsp;Stubovi su se produžavali istim jednoličnim tokom preko crvenkastog predela, razmešteni u besprekornom poretku. A onda, pedeset milja od prethodne promene pravca, ponovo su naglo skretali pod pravim uglom. Ako se ovako nastavi, pomisli Alvin, ubrzo ćemo se obresti tamo odakle smo pošli.
<BR>&nbsp;&nbsp;&nbsp;&nbsp;&nbsp;Beskrajni niz stubova u toj meri ih je hipnotisao, da su produžili miljama posle procepa u njemu, pre no što je Hilvar uzviknuo i nagnao Alvina, koji ništa nije primetio, da vrati brod nazad. Polako su se spustili i dok su kružili iznad onoga što je Hilvar pronašao, jedna fantastična pretpostavka počela im se začinjati u umovima, mada se u početku nijedan nije usuđivao da je saopšti drugome.
<BR>&nbsp;&nbsp;&nbsp;&nbsp;&nbsp;Dva stuba bila su slomljena blizu osnove i ležala opružena na stenju po kome su pala. Ali to nije bilo sve; dva druga stuba koja su oivičavala procep neka neodoljiva sila savila je prema napolje.
<BR>&nbsp;&nbsp;&nbsp;&nbsp;&nbsp;Zastrašujući zaključak bio je neizbežan. Alvin je sada znao iznad čega su leteli; video je to mnogo puta u Lisu, ali je sve do ovog trenutka zapanjujuća promena razmera osujećivala prepoznavanje.
<BR>&nbsp;&nbsp;&nbsp;&nbsp;&nbsp;"Hilvare", reče i dalje se ustežući da pretoči misli u reči, "znaš li šta je ovo?"
<BR>&nbsp;&nbsp;&nbsp;&nbsp;&nbsp;"Izgleda gotovo neverovatno, ali leteli smo oko ivica jednog korala. Ovo predstavlja žuvu ogradu... ogradu koja nije bila dovoljno snažna."
<BR>&nbsp;&nbsp;&nbsp;&nbsp;&nbsp;"Ljudi koji drže domaće životinje, male ljubimce", reče Alvin, uz nervozan smeh kojim su se ljudi ponekad koristili da bi prikrili prestrašenost. "Trebalo je da pouzdano znaju kako da ih nadziru."
<BR>&nbsp;&nbsp;&nbsp;&nbsp;&nbsp;Hilvar ništa nije rekao na ovu usiljenu lakoumnost; zurio je u polomljenu barijeru, zamišljeno se mršteći.
<BR>&nbsp;&nbsp;&nbsp;&nbsp;&nbsp;"Ne razumem", promrmlja konačno. "Odakle je mogao da pribavlja hranu na jednoj ovakvoj planeti? I zašto je provalio iz svog tora? Dao bih mnogo kada bih mogao da saznam kakva je to životinja bila."
<BR>&nbsp;&nbsp;&nbsp;&nbsp;&nbsp;"Možda su je ostavili ovde, a ona se probila napolje zato što je bila gladna", pretpostavi Alvin. "Ili ju je nešto naljutilo."
<BR>&nbsp;&nbsp;&nbsp;&nbsp;&nbsp;"Hajdemo niže", reče Hilvar. "Hteo bih malo da pogledam tle."
<BR>&nbsp;&nbsp;&nbsp;&nbsp;&nbsp;Spuštali su se sve dok brod nije gotovo dodirnuo golu stenu, i tek tada su primetili da je u ravnici izbušeno nebrojeno mnogo malih rupa, širokih najviše jedan ili dva inča. Sa druge strane ograde, međutim, tle je bilo pošteđeno ove tajanstvene rošavosti; ona se naglo prekidala na liniji živice.
<BR>&nbsp;&nbsp;&nbsp;&nbsp;&nbsp;"U pravu si", reče Hilvar. "Bila je gladna. Ali nije u pitanju životinja: više bi odgovaralo istini ako bismo je nazvali biljkom. Sasvim je iscrpla tle u svom zabranu, tako da je morala na nekom drugom mestu potražiti svežu hranu. Sva je prilika da se kretala sasvim polako; možda su joj bile potrebne godine da sruši ove stubove."
<BR>&nbsp;&nbsp;&nbsp;&nbsp;&nbsp;Alvinova mašta brzo je upotpunila pojedinosti u pogledu kojih on, međutim, nikada nije mogao biti sasvim siguran. Nije uopšte sumnjao da je Hilvarova analiza u osnovi tačna i da je neko botaničko čudovište, koje se možda kretalo odveć sporo da bi se to primetilo, odista vodilo puževsku ali neumornu borbu protiv barijere koja ga je sputavala.
<BR>&nbsp;&nbsp;&nbsp;&nbsp;&nbsp;Možda je još živo, posle veoma mnogo vremena, i slobodno tumara površinom ove planete. Bilo bi, međutim, beznadežno dati se u potragu za njim, pošto bi to značilo prokrstariti uzduž i popreko čitavu kuglu. Nasumice su ispitali nekoliko kvadratnih milja oko procepa i pronašli jedno veliko kružno polje rošavosti, prečnika gotovo pet stotina stopa, gde se stvorenje očigledno zaustavilo da bi se nahranilo - ukoliko se ova reč mogla primeniti na organizam koji je na neki način crpeo hranljive sastojke iz čvrste stene.
<BR>&nbsp;&nbsp;&nbsp;&nbsp;&nbsp;Kada su ponovo uzleteli u svemir, Alvin je osetio kako ga ophrvava neobičan zamor. Video je tako mnogo, ali je naučio sasvim malo. Bilo je mnoštvo čudesa na svim planetama, ali ono za čim je tragao nestalo je veoma davno. Znao je da ne bi imalo svrhe obići i ostale svetove Sedam Sunaca. Ako u Vaseljeni još postoje razumna bića, kuda da krene u potragu za njima? Bacio je pogled prema zvezdama raštrkanim poput prašine preko video-ekrana, shvativši da vreme koje mu je preostajalo ipak nije dovoljno da ih sve istraži.
<BR>&nbsp;&nbsp;&nbsp;&nbsp;&nbsp;Snažnije nego ikada ranije, počeo je da ga obuzima osećaj usmljenosti i potištenosti. Konačno mu je postao jasan strah Diaspara od ogromnih prostranstava Vaseljene, užas koji je nagnao njegov narod da se zbije u mali mikrokosmos svog grada. Bilo je teško poverovati da su, posle svega, oni bili u pravu.
<BR>&nbsp;&nbsp;&nbsp;&nbsp;&nbsp;Okrenuo se prema Hilvaru, tražeći neku potporu. Ali Hilvar je nepomično stajao, čvrsto stisnutih pesnica i sa staklastim pogledom u očima. Glava mu je bila nagnuta na jednu stranu; činilo se da nešto osluškuje, naprežući sva čula ka praznini oko njih.
<BR>&nbsp;&nbsp;&nbsp;&nbsp;&nbsp;"Šta je?" upita žurno Alvin. Morao je da ponovi pitanje da bi Hilvar obratio pažnju na njega. I dalje je zurio u ništavilo kada je najzad odgovorio.
<BR>&nbsp;&nbsp;&nbsp;&nbsp;&nbsp;"Nešto dolazi", reče polako. "Nešto što ne razumem."
<BR>&nbsp;&nbsp;&nbsp;&nbsp;&nbsp;Alvinu se učinilo da je u kabini najednom postalo veoma hladno i da su košmari njegove rase o Osvajačima naprasno vaskrsli u svoj svojoj užasnosti. Uz napor volje koji mu je iscrpeo gotovo svu snagu, uspeo je da odagna paniku iz uma.
<BR>&nbsp;&nbsp;&nbsp;&nbsp;&nbsp;"Je li prijateljsko?" upita. "Da li da naredim povratak na Zemlju?"
<BR>&nbsp;&nbsp;&nbsp;&nbsp;&nbsp;Hilvar nije odgovorio na prvo pitanje, već samo na drugo. Glas mu je bio sasvim slab, ali nije odavao nikakav znak uznemirenosti ili straha. Pre je sadržao veliku začuđenost i radoznalost; to sa čime se susreo bilo je tako iznenađuujuće da nije imao kada da se bakće Alvinovim brižnim raspitivanjem.
<BR>&nbsp;&nbsp;&nbsp;&nbsp;&nbsp;"Zakasnio si", reče. "Već je ovde."
<BR>
<BR>&nbsp;&nbsp;&nbsp;&nbsp;&nbsp;Galaksija se mnogo puta okrenula oko vlastite ose od kada se svest prvi put začela u Vanomondu. Tek nejasno se prisećao tih ranih epoha i bića koja su bdela nad njim - ali još je dobro pamtio potištenost koja ga je obuzela pošto su ona otišla i ostavila ga samog među zvezdama. U potonjim vekovima, on je lutao od sunca do sunca, polako razvijajući i povećavajući svoje moći. Nekada je sanjao o tome da ponovo sretne one koji su pomogli njegovo rođenje iako je taj san u međuvremenu prilično izbledeo, ipak nije sasvim nestao.
<BR>&nbsp;&nbsp;&nbsp;&nbsp;&nbsp;Na bezbroj svetova pronašao je tragove koje je život ostavio za sobom, ali razum je otkrio samo jednom: međutim, od Crnog Sunca pobegao je glavom bez obzira. Vaseljena je, srećom, veoma velika, a traganje jedva da je počelo.
<BR>&nbsp;&nbsp;&nbsp;&nbsp;&nbsp;Bez obzira na to što je poticao sa velike udaljenosti u prostoru i vremenu, džinovski prasak energije iz srca Galaksije dopro je do Vanamonda kroz napon svetlosnih godina. Sasvim se razlikovao od zračenja zvezda, pojavivši se u njegovom polju svesti isto tako nenadano kao i trag meteora na vedrom noćnom nebu. Vanamond se vinuo kroz prostor i vreme ka njemu, ka poslednjem trenu njegovog postojanja, odbacivši od sebe što je bolje umeo mrtvo, nepromenljivo ustrojstvo prošlosti.
<BR>&nbsp;&nbsp;&nbsp;&nbsp;&nbsp;Dugačko, metalno obličje, beskrajno složenog sklopa, izgledalo mu je nedokučivo, pošto mu je bilo u podjednakoj meri strano kao i gotovo sve stvari fizičkog sveta. Još je imalo oko sebe oreol energije koji ga je prizvao kroz Vaseljenu, ali to ga sada više nije zanimalo. Pažljivo, uz tananu snebivljivost divlje životinje koja se priprema za let, hitnuo se ka dva uma koja je otkrio.
<BR>&nbsp;&nbsp;&nbsp;&nbsp;&nbsp;Istog časa je shvatio da je njegovo dugo traganje najzad urodilo plodom.
<BR>&nbsp;&nbsp;&nbsp;&nbsp;&nbsp;Alvin je zgrabio Hilvara za ramena i žestoko ga prodrmao, nastojeći da ga povrati u stvarnost.
<BR>&nbsp;&nbsp;&nbsp;&nbsp;&nbsp;"Reci mi šta se događa!" zavapi. "Šta želiš da uradim?"
<BR>&nbsp;&nbsp;&nbsp;&nbsp;&nbsp;Odbludeli, neodređeni pogled polako se izgubio iz Hilvarovih očiju.
<BR>&nbsp;&nbsp;&nbsp;&nbsp;&nbsp;"Još mi nije jasno", reče, "ali nema mesta bojazni u to sam siguran. Ma šta da je posredi, neće nam nauditi. Izgleda samo... radoznalo."
<BR>&nbsp;&nbsp;&nbsp;&nbsp;&nbsp;Alvin je upravo zaustio da odgovori, kada ga je iznenada prožeo osećaj različit od svih koje je iskusio ranije u životu. Izgledalo je da mu se telom širi nekakva topla, titrava jara; trajalo je samo nekoliko sekundi, ali kada se okončalo, on više nije bio samo pređašnji Alvin. Nešto je delilo njegov mozak, preklapajući ga kao što bi jedan krug delimično prekrio drugi. Takođe je bio svestan velike brzine Hilvarovog uma, koga je isto tako obuzelo neobično stvorenje što se spustilo na njih. Osećaj je pre bio neobičan nego prijatan: tek posredstvom njega, Alvin je prvi put naslutio pravu telepatiju: sposobnost koja je kod njegovog naroda toliko zakržljala da se sada mogla koristiti jedino za upravljanje mašinama.
<BR>&nbsp;&nbsp;&nbsp;&nbsp;&nbsp;Alvin se smesta pobunio kada je Seranis pokušala da mu zaposedne um, ali ovom nametanju nije se usprotivio. To bi bilo uzaludno, a sada je znao da ovo stvorenje, ma šta inače bilo, nije neprijateljski raspoloženo. Opustio se, prihvativši bez otpora činjenicu da mu nesravnjivo veća inteligencija od njegove istražuje um. Ovo uverenje, međutim, nije bilo sasvim tačno.
<BR>&nbsp;&nbsp;&nbsp;&nbsp;&nbsp;Vanamondu je odmah bilo jasno da je jedan od dva uma znatno predusretljiviji i prijemčiviji od drugog. Mogao je da kaže da ih je njegovo prisustvo ispunilo čuđenjem, što ga je veoma iznenadilo. Bilo je gotovo neverovatno da su oni mogli da zaborave, zaboravnost, kao i smrtnost, nalazila se izvan mogućnosti poimanja Vanamonda.
<BR>&nbsp;&nbsp;&nbsp;&nbsp;&nbsp;Saobraćanje je bilo veoma teško; većina misaonih slika njihovih umova izgledala je tako neobična da on gotovo ništa nije prepoznao. Začudio ga je i pomalo uplašio sklop straha od Osvajača koji se stalno ponavljao; podsetio ga je na ono što je sam iskusio kada mu je Crno Sunce prvi put ušlo u polje saznanja.
<BR>&nbsp;&nbsp;&nbsp;&nbsp;&nbsp;Ali oni nisu znali ništa o Crnom Suncu; konačno, i njihova pitanja počela su da mu se uobličuju u svesti.
<BR>&nbsp;&nbsp;&nbsp;&nbsp;&nbsp;"Šta si ti?"
<BR>&nbsp;&nbsp;&nbsp;&nbsp;&nbsp;Dao je jedini odgovor koji je mogao.
<BR>&nbsp;&nbsp;&nbsp;&nbsp;&nbsp;"Ja sam Vanamond."
<BR>&nbsp;&nbsp;&nbsp;&nbsp;&nbsp;Usledila je pauza (koliko je samo potrebno njihovim mislima da se ustroje!), a onda je pitanje bilo ponovljeno. Nisu ga razumeli; to je bilo čudno, pošto mu je jamačno njihova vrsta dala ime, zaprevši ga među sećanja na njegovo rođenje. Tih sećanja bilo je tek pregršt i ona su nenadano počinjala u jednoj određenoj tački vremena, ali su zato izgledala kristalno jasna.
<BR>&nbsp;&nbsp;&nbsp;&nbsp;&nbsp;Ponovo su mu do svesti doprle njihove slabašne misli.
<BR>&nbsp;&nbsp;&nbsp;&nbsp;&nbsp;"Gde su ljudi koji su sazdali Sedam Sunaca? Šta se dogodilo sa njima?"
<BR>&nbsp;&nbsp;&nbsp;&nbsp;&nbsp;Nije to znao; gotovo da mu nisu poverovali, a razočaranje koje ih je obuzelo došlo je oštro i jasno preko provalije koja je razdvajala njihove umove od njegovog. Ali bili su strpljivi, a on voljan da im pomogne, pošto im se predmet traganja podudarao; osim toga, u njima je stekao prve prijatelje od početka svog postojanja.
<BR>&nbsp;&nbsp;&nbsp;&nbsp;&nbsp;U toku čitavog dotadašnjeg života Alvin ni u snu nije slutio da će doživeti tako neobično iskustvo, kao što je bio ovaj bešumni razgovor. Nije se moglo očekivati da će on biti nešto više od pukog posmatrača, pošto se nije ustezao da prizna, čak i pred samim sobom, da je Hilvarov um u nekim pogledima znatno moćniji od njegovog. Preostalo mu je samo da čeka i da se čudi, poluošamućen od bujice misli koja je kuljala odmah iza granice njegove moći poimanja.
<BR>&nbsp;&nbsp;&nbsp;&nbsp;&nbsp;Bled i napregnut, Hilvar je iznenada prekinuo kontakt i okrenuo se ka prijatelju.
<BR>&nbsp;&nbsp;&nbsp;&nbsp;&nbsp;"Alvine", reče veoma umornim glasom. "Ima nešto čudno ovde. Uopšte mi nije jasno."
<BR>&nbsp;&nbsp;&nbsp;&nbsp;&nbsp;Ove reči su malo uspokojile Alvinovo poljuljano samopoštovanje; osećanja su mu se sigurno očitovala na licu, pošto se Hilvar blagonaklono nasmeja.
<BR>&nbsp;&nbsp;&nbsp;&nbsp;&nbsp;"Ne mogu da ustanovim šta je ovaj... Vanamond..." nastavi on. "Posredi je stvorenje koje raspolaže ogromnim znanjem, ali izgleda da mu je inteligencija prilično niska. Razume se", dodade, "njegov um je možda drugačijeg reda, tako da ga mi ne možemo razumeti, ali nešto mi govori da to nije pravo objašnjenje."
<BR>&nbsp;&nbsp;&nbsp;&nbsp;&nbsp;"Dobro, šta si saznao?" upita Alvin pomalo nestrpljivo. "Zna li on bilo šta o Sedam Sunaca?"
<BR>&nbsp;&nbsp;&nbsp;&nbsp;&nbsp;Hilvarov um i dalje je izgledao veoma odsutan.
<BR>&nbsp;&nbsp;&nbsp;&nbsp;&nbsp;"Sazdale su ih mnoge rase, uključujući tu i našu", reče zamišljeno. "On može da mi pruži ovakve činjenice, ali izgleda da ne shvata njihovo značenje. Mislim da je svestan prošlosti, ali da nije u stanju da je rastumači. Sve što se ikada dogodilo kao da je zbrkano u njegovoj svesti."
<BR>&nbsp;&nbsp;&nbsp;&nbsp;&nbsp;Za trenutak je odsutno zastao, a onda mu se lice ozari.
<BR>&nbsp;&nbsp;&nbsp;&nbsp;&nbsp;"Samo nam jedno preostaje; na neki način moramo odvesti Vanamonda na Zemlju kako bi ga proučili naši filosofi."
<BR>&nbsp;&nbsp;&nbsp;&nbsp;&nbsp;"Da li će to biti bezbedno?" upita Alvin.
<BR>&nbsp;&nbsp;&nbsp;&nbsp;&nbsp;"Hoće", odgovori Hilvar, pomislivši kako je poslednja prijateljeva opaska bila nesvojstvena za njega. "Vanamond je prijateljski raspoložen. Čak i više od toga, u stvari; veoma je blagonaklon."
<BR>&nbsp;&nbsp;&nbsp;&nbsp;&nbsp;Istog trena, jedna pomisao koja je već dugo titrala na samom rubu Alvinove svesti najednom mu je jasno blesnula pred očima. Setio se Krifa i svih malih životinja koje su neprestano bežale, što je razljućivalo ili uzhemiravalo Hilvarove prijatelje. Takođe mu je pao na pamet - kako je sada samo daleko izgledao! - zoološki cilj njegovog pohoda u Šalmiran.
<BR>&nbsp;&nbsp;&nbsp;&nbsp;&nbsp;Hilvar je pronašao novog mezimca.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
