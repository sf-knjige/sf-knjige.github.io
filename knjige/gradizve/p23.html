<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Jeseraku je palo na um da bi ova konferencija izgledala sasvim nezamislivo do pre svega nekoliko dana. Šest posetilaca iz Lisa sedelo je naspram Veća, za stolom postavljenim preko otvorenog kraja potkovice. Postojala je izvesna ironija u sećanju da je ne tako davno Alvin stajao na istom mestu i saslušao odluku Veća da Diaspar mora ponovo biti zatvoren od sveta. Sada je svet uz odmazdu prodro unutra - i to ne samo svet, već i Vaseljena.
<BR>&nbsp;&nbsp;&nbsp;&nbsp;&nbsp;Veće je već bilo promenjeno. Nedostajalo je čak pet njegovih članova. Oni nisu bili u stanju da se suoče sa odgovornostima i problemima što su ih sada čekali i zato su radije krenuli Kedronovim stopama. To je dokaz, pomislio je Jeserak, da je Diaspar propao, ako toliko njegovih žitelja nije u stanju da prihvati prvi izazov u mnogo miliona godina. Više hiljada građana već je pobeglo u kratak zaborav Banki Sećanja, sa nadom da će kriza proći kada se probude i da će Diaspar ponovo biti onaj stari. Ali čekalo ih je razočarenje.
<BR>&nbsp;&nbsp;&nbsp;&nbsp;&nbsp;Jeserak je uzet da popuni jedno upražnjeno mesto u Veću. Iako je postojala izvesna podozrivost prema njemu, s obzirom na to da je bio zadužen kao Alvinov staratelj, njegovo prisustvo očigledno je bilo od suštinske važnosti, tako da niko nije predložio izuzeće. Sedeo je na jednom kraju stola oblika potkovice, u položaju koji mu je obezbeđivao neke pogodnosti. Ne samo što je mogao da proučava profile posetilaca, već je bio u prilici da vidi i lica svojih kolega većnika, čiji su izrazi bili veoma poučni.
<BR>&nbsp;&nbsp;&nbsp;&nbsp;&nbsp;Nije više postojao ni tračak sumnje da je Alvin bio u pravu i Veće je polako shvatalo ovu neprijatnu istinu. Izaslanici iz Lisa bili su u stanju da misle znatno brže od najizvrsnijih umova Diaspara. No, to nije bila njihova jedina prednost, pošto su takođe ispoljili izuzetno visok stepen usaglašenosti, za koji je Jeserak pretpostavljao da predstavlja plod njihovih telepatskih moći. Upitao se da li čitaju misli Većnika, ali je zaključio da ne bi prekršili svečano obećanje bez koga bi ovaj skup bio nemoguć.
<BR>&nbsp;&nbsp;&nbsp;&nbsp;&nbsp;Jeserak nije mislio da je ostvaren neki veliki napredak; u stvari, uopšte mu nije bilo jasno kako bi se do tako nečeg moglo doći. Veće, koje je jedva prihvatilo postojanje Lisa, i dalje nije bilo sposobno da shvati šta se dogodilo. Ali jasno je bilo zaplašeno, što je verovatno bio slučaj i sa posetiocima, premda je njima uspevalo da umešnije prikriju strah.
<BR>&nbsp;&nbsp;&nbsp;&nbsp;&nbsp;Sam Jeserak nije bio toliko užasnut koliko je očekivao; strah je i dalje postojao u njemu, ali sad se najzad suočio sa njim. Jedan deo Alvinove nehajnosti - ili možda hrabrosti? - počeo je da mu menja nazore i otvara nova obzorja. Nije verovao da će ikada biti u stanju da zakorači izvan zidina Diaspara, ali sada je najzad razumeo poriv koji je nagonio Alvina da to preduzme.
<BR>&nbsp;&nbsp;&nbsp;&nbsp;&nbsp;Predsednikovo pitanje zateklo ga je odsutnog duhom, ali on se brzo pribrao.
<BR>&nbsp;&nbsp;&nbsp;&nbsp;&nbsp;"Mislim", reče, "da je posredi puki slučaj što se ova okolnost nije ranije ukazala. Znamo da je bilo četrnaest prethodnih Jedinstvenih, a u zaleđu njihovog stvaranja sigurno je stajao neki određen plan. Čini mi se da je taj plan trebalo da obezbedi da Lis i Diaspar ne ostanu večno razdvojeni. Alvin se pobrinuo za to, ali je u isti mah učinio nešto što sumnjam da se nalazilo u prvobitnoj shemi. Može li Centralni Kompjuter da potvrdi ovo?"
<BR>&nbsp;&nbsp;&nbsp;&nbsp;&nbsp;Bezlični glas odmah je uzvratio.
<BR>&nbsp;&nbsp;&nbsp;&nbsp;&nbsp;"Većnik zna da ja ne mogu da komentarišem uputstva koja su mi dali moji tvorci."
<BR>&nbsp;&nbsp;&nbsp;&nbsp;&nbsp;Jeserak je prihvatio blagi ukor.
<BR>&nbsp;&nbsp;&nbsp;&nbsp;&nbsp;"Ma kakav bio uzrok, činjenice se ne mogu osporavati. Alvin se otisnuo u svemir. Kada se vrati, možete ga sprečiti da ponovo ode, premda sumnjam da bi vam tako nešto pošlo za rukom, s obzirom na to da je on u međuvremenu sigurno mnogo naučio. A ako se dogodilo ono čega se bojite, ne postoji više ništa što bismo mogli preduzeti. Zemlja je sasvim bespomoćna, kao što je bila milionima vekova."
<BR>&nbsp;&nbsp;&nbsp;&nbsp;&nbsp;Jeserak je zastao i bacio pogled duž stolova. Njegove reči nikome se nisu dopale, ali on to nije ni očekivao.
<BR>&nbsp;&nbsp;&nbsp;&nbsp;&nbsp;"Pa ipak, ne vidim zbog čega bismo bili uzbuđeni. Zemlja sada nije u nimalo većoj opasnosti nego što je uvek bila. Zašto bi dva čoveka u jednom malom brodu ponovo srušila na nas srdžbu Osvajača? Ako hoćemo da budem pošteni prema samima sebi, moramo priznati da su Osvajači mogli da unište naš svet još veoma davno."
<BR>&nbsp;&nbsp;&nbsp;&nbsp;&nbsp;Zavladala je tišina neodobravanja. Bila je to jeres, a i sam bi je Jeserak nekada bio osudio kao takvu.
<BR>&nbsp;&nbsp;&nbsp;&nbsp;&nbsp;Podigavši veđe, Predsednik je uzeo reč.
<BR>&nbsp;&nbsp;&nbsp;&nbsp;&nbsp;"Zar ne postoji predanje da su Osvajači poštedeli Zemlju samo pod uslovom da Čovek više nikada ne ode u kosmos? A sada smo prekršili taj uslov."
<BR>&nbsp;&nbsp;&nbsp;&nbsp;&nbsp;"Predanje, da", reče Jeserak. "Mnoge stvari prihvatamo zdravo za gotovo, a ovo je jedna od njih. Međutim, ne postoji nikakav dokaz. Izgleda mi neverovatno da nešto što je tako važno ne bi bilo zabeleženo u sećanja Centralnog Kompjutera, pa ipak on nema pojma o tom paktu. Raspitao sam se o tome, premda samo kod informacionih mašina. Veće može da postavi pitanje neposredno."
<BR>&nbsp;&nbsp;&nbsp;&nbsp;&nbsp;Jeserak nije video zašto bi rizikovao drugu opomenu zbog zakoračenja na zabranjenu teritoriju i zato je sačekao Predsednikov odgovor.
<BR>&nbsp;&nbsp;&nbsp;&nbsp;&nbsp;Do njega, međutim, nikada nije došlo, pošto su istog časa posetioci iz Lisa poustajali sa svojih sedišta, dok im se na licima istovremeno ukočio izraz neverice i uzbuđenosti. Činilo se da slušaju poruku koju im neki daleki glas saopštava na uši.
<BR>&nbsp;&nbsp;&nbsp;&nbsp;&nbsp;Većnici su čekali, dok je u njima iz minuta u minut rasla bojazan kako se ovaj bešumni razgovor nastavljao. A onda se vođa izaslanstva otrgao iz transa i s izrazom izvinjenja okrenuo prema Predsedniku.
<BR>&nbsp;&nbsp;&nbsp;&nbsp;&nbsp;"Upravo smo primili neke veoma neobične i uznemirujuće vesti iz Lisa", reče.
<BR>&nbsp;&nbsp;&nbsp;&nbsp;&nbsp;"Da li se Alvin vratio na Zemlju?" upita Predsednik.
<BR>&nbsp;&nbsp;&nbsp;&nbsp;&nbsp;"Ne... ne Alvin. Nešto drugo."
<BR>&nbsp;&nbsp;&nbsp;&nbsp;&nbsp;Kada je spustio svoj verni brod na proplanak Erlija, Alvin se upitao da li je ikada u ljudskoj istoriji neka letelica donela takav tovar na Zemlju - ako se, zapravo, Vanamond odista nalazio u fizičkom prostoru mašine. Nije mu bilo ni traga za vreme putovanja; Hilvar je smatrao, a njegova upućenost bila je znatno neposrednija, da se samo za Vanamondovo područje pažnje moglo reći da ima određen položaj u prostoru. Sam Vanamond nije bio lociran nigde - a možda i nikada.
<BR>&nbsp;&nbsp;&nbsp;&nbsp;&nbsp;Kada su izišli iz broda sačekali su ih Seranis i petorica senatora. Jednog od senatora Alvin je već sreo prilikom prošle posete; pretpostavljao je da su ostala dvojica sa prethodnog skupa sada u Diasparu. Pitao se kako su izaslanici stigli tamo i kako je grad reagovao na prisustvo prvih uljeza spolja posle toliko mnogo miliona godina.
<BR>&nbsp;&nbsp;&nbsp;&nbsp;&nbsp;"Izgleda mi, Alvine", reče Seranis sa prizvukom ironije, pošto se pozdravila sa sinom, "da poseduješ izuzetan dar za pronalaženje neobičnih entiteta. Doduše, sumnjam da će ti skoro poći za rukom da nadmašiš sadašnji poduhvat."
<BR>&nbsp;&nbsp;&nbsp;&nbsp;&nbsp;Sada je došao red na Alvina da se iznenadi.
<BR>&nbsp;&nbsp;&nbsp;&nbsp;&nbsp;"Znači, Vanamond je stigao?"
<BR>&nbsp;&nbsp;&nbsp;&nbsp;&nbsp;"Da, pre mnogo časova. Nekako mu je uspelo da se vrati tragom putanje tvoga broda pri odlasku, što je samo po sebi zapanjujući podvig i postavlja zanimljive filosofske probleme. Postoje izvesni dokazi da je stigao u Lis istog trenutka kada si ga ti otkrio, što znači da je sposoban za beskrajnu brzinu. Ali to nije sve. U proteklih nekoliko časova naučio nas je znatno više o istoriji nego što smo mi uopšte smatrali da postoji."
<BR>&nbsp;&nbsp;&nbsp;&nbsp;&nbsp;Alvin je zabezeknuto posmatrao. A onda je shvatio; nije bilo teško zamisliti kakav je uticaj izvršio Venamond na ovaj narod, sa veoma istančanim opažanjima i čudesno povezanim umovima. Reagovali su iznenađujuće brzo i najednom mu se pojavila pred očima neprikladna slika Venamonda, možda pomalo uplašenog, kako ga okružuju neutaživi intelekti Lisa.
<BR>&nbsp;&nbsp;&nbsp;&nbsp;&nbsp;"Da li ste otkrili šta je on?" upita Alvin.
<BR>&nbsp;&nbsp;&nbsp;&nbsp;&nbsp;"Jesmo. Bilo je jednostavno, premda i dalje ne znamo njegovo poreklo. On je čista mentalnost, a znanje izgleda da mu je neograničeno. Ali istovremeno je detinjast, u doslovnom smislu ove reči."
<BR>&nbsp;&nbsp;&nbsp;&nbsp;&nbsp;"Tako je!" uzviknu Hilvar. "Trebalo je da pogodim!"
<BR>&nbsp;&nbsp;&nbsp;&nbsp;&nbsp;Alvin je izgledao začuđeno, a Seranis je osetila da joj ga je žao.
<BR>&nbsp;&nbsp;&nbsp;&nbsp;&nbsp;"Hoću da kažem da iako Venamond predstavlja gorostasan, možda beskrajan um, on je još nesazreo i nerazvijen. Njegova stvarna inteligencija manja je nego kod ljudskog bića" - osmehnula se pomalo usiljeno - "premda mu je proces mišljenja znatno brži i veoma hitro uči. Takođe raspolaže nekim moćima koje još nismo shvatili. Čitava prošlost kao da je otvorena njegovom umu, na način koji je teško opisati. Možda se koristio tom sposobnošću da se vrati tvojim tragom na Zemlju."
<BR>&nbsp;&nbsp;&nbsp;&nbsp;&nbsp;Alvin je stajao u tišini, osetivši se najednom kao poražen. Postalo mu je jasno koliko je Hilvar dobro učinio što je doveo Venamonda u Lis. Takođe mu je sinulo u kojoj ga je meri sreća poslužila kada je nadmudrio Seranis; tako nešto neće mu se dogoditi dva puta u životu.
<BR>&nbsp;&nbsp;&nbsp;&nbsp;&nbsp;"Da li to znači", upita, "da Venamond tek što se rodio?"
<BR>&nbsp;&nbsp;&nbsp;&nbsp;&nbsp;"Prema njegovim merilima, da. Njegova stvarna starost veoma je velika, mada prividno manja od Čovekove. Nejneobičnije je to što on uporno tvrdi da smo ga mi stvorili, a nema nikakve sumnje da mu je poreklo povezano sa svim velikim tajnama prošlosti."
<BR>&nbsp;&nbsp;&nbsp;&nbsp;&nbsp;"Šta se sada događa sa Venamondom?" upita Hilvar pomalo posedničkim glasom.
<BR>&nbsp;&nbsp;&nbsp;&nbsp;&nbsp;"Ispituju ga istoričari iz Grevarna. Pokušavaju da odrede osnovne crte prošlosti, ali taj posao trajaće godinama. Venamond može savršeno detaljno da opiše prošlost, ali rad sa njim otežava činjenica da on uopšte ne razume ono što je video."
<BR>&nbsp;&nbsp;&nbsp;&nbsp;&nbsp;Alvin se upitao kako Seranis zna sve to; a onda shvatio da možda svaki budan um u Lisu prati razvoj velikog istraživanja. Prožeo ga je osećaj ponosa zbog saznanja da je sada i u Lisu ostavio isto tako veliki beleg kao i u Diasparu; doduše, sa ponosom se mešala izvesna osujećnost. Ovde je postojalo nešto u čemu on nikada nije mogao potpuno da učestvuje, niti da ga pojmi: neposredni kontakt čak i između ljudskih umova, bio mu je u podjednakoj meri nedokučiv, kao što bi muzika bila gluvom čoveku, ili boje slepom. Pa ipak, žitelji Lisa izmenjivali su sada misli sa tim nepojmljivo stranim bićem, koga je on doveo na Zemlju ali koga nikada nije mogao da otkrije, nijednim od čula koja je posedovao.
<BR>&nbsp;&nbsp;&nbsp;&nbsp;&nbsp;Ovde nije bilo mesta za njega; kada se ispitivanje završi, odgovori će mu biti saopšteni. Otvorio je vrata beskraja, a onda osetio strahopoštovanje - čak i preplašenost - pred onim što je učinio. Za vlastito dobro, morao je da se vrati u sićušan, poznati svet Diaspara i da potraži njegovo okrilje, dok bude svodio račune svojih snova i stremljenja. Bilo je tu ironije; onaj ko je prezreo grad da bi pohrilio ka zvezdama, sada se vraćao kući kao zaplašeno dete koje beži u majčine skute.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
