<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;En, koja je bila van igre, uključi radio da čuje vesti u devet časova. Džon je najavio igru bez aduta koju po svoj prilici nije mogao da dobije, u želji da izbaci Rodžera i Oliviju; njima je nedostajalo trideset poena da dobiju celu igru. Džon stade da se mršti nad svojim kartama.
<BR>&nbsp;&nbsp;&nbsp;&nbsp;&nbsp;Tada Rodžer Bakli hvalisavo reče: "Navali, mladiću! A kako bi bilo da sada elegantno odigram ovu devetku?"
<BR>&nbsp;&nbsp;&nbsp;&nbsp;&nbsp;Rodžer je bio jedini od Džonovih starih prijatelja iz armije sa kojim je održavao prisne veze. Kada ga je En upoznala, nije joj se svideo, tako da su se njihovi kasniji odnosi uglavnom sveli na trpeljivost. Gotovo podjednako su joj smetali utisak nekakve dačke razmetljivosti koji je ostavljao, kao i ređi trenuci izvesne životinjske depresije; a još odurnija joj je bila jedna njegova osobina koju je nazivala suštinskom odbojnošću, i koja je stajala iza oba ova vida njegove spoljne ličnosti.
<BR>&nbsp;&nbsp;&nbsp;&nbsp;&nbsp;Bila je sasvim sigurna da on zna šta ona oseća prema njemu, a i da mu je taj podatak sasvim nevažan, kao i toliki drugi. U svoje vreme, to ju je još više odbilo od njega i, da nije bilo jedne okolnosti, uticala bi na Džona da prestane da se druži sa njim.
<BR>&nbsp;&nbsp;&nbsp;&nbsp;&nbsp;A ta okolnost je bila Olivija. Kada je Rodžer, vrlo ubrzo pošto su se njih dvoje upoznali, doveo kod njih ovu prilično krupnu, krotku i stidljivu devojku koju je predstavio kao svoju verenicu, En je bila iznenađena, ali i uverena da se njihova veza - poslednja među više sličnih, bar sudeći po Džonovom izveštaju - nikada neće završiti brakom. Ali se u tome prevarila. Sprijateljila se sa Olivijom prvo zbog pretpostavke da će je Rodžer ostaviti na cedilu, a zatim da bi mogla da je zaštiti kada se posle venčanja on bude pokazao u pravoj boji. Međutim, osetila se poniženom kada je postepeno počela da shvata da ne samo što Olivija i dalje uživa u na izgled potpuno srećnom braku već i da se i sama našla u položaju da u mnogim svojim manjim krizama u velikoj meri zavisi od Olivijinog toplog i tihog razumevanja. Iako ništa više nije volela Rodžera, bila je spremnija da ga prihvati zbog Olivije.
<BR>&nbsp;&nbsp;&nbsp;&nbsp;&nbsp;Džon je malom kartom odgovorio na kralja. Olivija je krotko spustila osmicu. Džon se neko vreme dvoumio, a zatim je bacio puba. Kikoćući se pobedonosno Rodžer je asom pokrio obe karte.
<BR>&nbsp;&nbsp;&nbsp;&nbsp;&nbsp;Jedan glas preko radija, koji je imao naglasak sličan spikeru BBC govorio je:
<BR>&nbsp;&nbsp;&nbsp;&nbsp;&nbsp;"lzvanredan komitet za Kinu pri Ujedinjenim nacijama u svom poslednjem izveštaju koji je danas objavljen, tvrdi da najniža moguća cifra ljudi pomrlih od gladi u Kini mora biti dve stotine miliona..."
<BR>&nbsp;&nbsp;&nbsp;&nbsp;&nbsp;Rodžer reče: "Aha, neko je ovde slab u hercu. 'Ajde da probamo."
<BR>&nbsp;&nbsp;&nbsp;&nbsp;&nbsp;En uzviknu: "Dve stotine miliona! Neverovatno!"
<BR>&nbsp;&nbsp;&nbsp;&nbsp;&nbsp;"Šta je to dve stotine miliona?" pitao je Rodžer. "U Kini ima more Kineza. Kroz generaciju-dve sve će ih ponovo izroditi."
<BR>&nbsp;&nbsp;&nbsp;&nbsp;&nbsp;U ranijim prilikama, En je argumentom odgovarala na Rodžerov cinizam, ali je ovoga puta više volela da se uzdrži. Misli su joj bile obuzete užasima koje je stvarala njena mašta.
<BR>&nbsp;&nbsp;&nbsp;&nbsp;&nbsp;"U sledećoj tački izveštaja", nastavljao je spikerov glas, "tvrdi se da je izotop 717 kojim su probno poprskana pirinčana polja, gotovo u potpunosti savladao virus Čung Li. Prskanje svih pirinčanih polja ovim izotopom, kao hitnu operaciju, treba da izvede nedavno osnovana Pomoćna vazduhoplovna služba pri Ujedinjenim nacijama. Pretpostavlja se da su postojeće zalihe izotopa dovoljne da se u roku od nekoliko dana zaspu sva pirinčana polja koja su neposredno ugrožena, a ostala za mesec dana."
<BR>&nbsp;&nbsp;&nbsp;&nbsp;&nbsp;"Neka je bogu hvala na tome", rekao je Džon.
<BR>&nbsp;&nbsp;&nbsp;&nbsp;&nbsp;"Pošto si završio svoju molitvu Gospodu", primetio je Rodžer, "mogao bi da pokriješ ovog malog herca."
<BR>&nbsp;&nbsp;&nbsp;&nbsp;&nbsp;Olivija se blago usprotivila: "Rodžere!"
<BR>&nbsp;&nbsp;&nbsp;&nbsp;&nbsp;"Dve stotine miliona", rekao je Džon. "Monumentalan spomenik ljudske gordosti i tvrdoglavosti. Da su šest meseci ranije dozvolili našim ljudima da prouče ovaj virus, danas bi bili živi."
<BR>&nbsp;&nbsp;&nbsp;&nbsp;&nbsp;"Kada je već reč o monumentalnom spomeniku ljudske gordosti", rekao je Rodžer, "a pošto i onako oklevaš da baciš svog herčevog keca, dozvoli da upitam ima li kakvih vesti o našem malom Tadž Mahalu? Do ušiju su mi doprli glasovi da nemate dovoljno radne snage."
<BR>&nbsp;&nbsp;&nbsp;&nbsp;&nbsp;"Postoji li nešto što ti ne čuješ?"
<BR>&nbsp;&nbsp;&nbsp;&nbsp;&nbsp;Rodžer je bio inspektor za javna pitanja pri Ministarstvu proizvodnje. Živeo je u svetu ogovaranja i prepričavanja koja su, po Eninom mišljenju, hranila njegovu prirodnu neljudskost.
<BR>&nbsp;&nbsp;&nbsp;&nbsp;&nbsp;"Samo beznačajne stvari", odgovorio je Rodžer. "Šta misliš, hoćete li je završiti na vreme?"
<BR>&nbsp;&nbsp;&nbsp;&nbsp;&nbsp;"Reci svom ministru", odgovorio mu je Džon, "da saopšti svom kolegi da su sva strahovanja izlišna. Njegova svita obučena u svečane odore biće spremna da ga prati na otvaranju po unapred utvrđenom planu."
<BR>&nbsp;&nbsp;&nbsp;&nbsp;&nbsp;"Samo, pitanje je", prokomentarisao je Rodžer, "da li će kolega mog ministra biti spreman za to."
<BR>&nbsp;&nbsp;&nbsp;&nbsp;&nbsp;"Novo zuckanje?"
<BR>&nbsp;&nbsp;&nbsp;&nbsp;&nbsp;"Ne bih tako nešto nazvao zuckanjem. Ko zna, možda će se ispostaviti da mu je vrat jači od sekire. U svakom slučaju, biće zanimljivo videti."
<BR>&nbsp;&nbsp;&nbsp;&nbsp;&nbsp;"Rodžere", upitala ga je En, "da li vam razmišljanje o ljudskim nedaćama pruža veliko zadovoljstvo?"
<BR>&nbsp;&nbsp;&nbsp;&nbsp;&nbsp;Čim je izgovorila ove reči, zažalila je što je dopustila sebi da bude izazvana. Rodžer je upro u nju ispitivački pogled; imao je varljivo blag izraz lica, sa bradom koja se, ako je posmatrate iz izvesnih uglova, povlačila unazad, i krupne smeđe oči.
<BR>&nbsp;&nbsp;&nbsp;&nbsp;&nbsp;"Ja sam dečak koji nikada nije porastao", rekao je on. "Kada ste bili u mojim godinama, siguran sam da ste se i sami smejali debeljku koji bi se okliznuo na koru banane. Međutim, danas mislite kako je slomio vrat i ostavio za sobom očajnu ženu sa tucetom samohrane dece. Morate mi dozvoliti da uživam u svojim igračkama kako najbolje umem i znam."
<BR>&nbsp;&nbsp;&nbsp;&nbsp;&nbsp;Olivija reče: "On je nepopravljiv. Nemoj mu zameriti, En."
<BR>&nbsp;&nbsp;&nbsp;&nbsp;&nbsp;Govorila je glasom popustljive majke koja se prema svom nevaljalom detetu odnosi trpeljivo, ali je to u isti mah i zabavlja. Međutim, ono što je prikladno kada je u pitanju dete, besno je razmišljala En, samim tim ne može se smatrati opravdanim stavom prema moralno zaostalom zrelom čoveku.
<BR>&nbsp;&nbsp;&nbsp;&nbsp;&nbsp;I dalje posmatrajući En, Rodžer je nastavio: "Ono što sve odrasle osobe tananih osećanja, kao što ste vi, moraju imati na umu jeste da se za sada događaji odvijaju u vašu korist - a to će reći, živite u svetu u kome je sve naklonjeno senzibilnim i civilizovanim bićima. Međutim, stvari se mogu okrenuti naopako. Setite se samo koliko traje kineska civilizacija i šta se tamo upravo događa. Kada stomak počne da krči, ponovo nastane njegovo vreme."
<BR>&nbsp;&nbsp;&nbsp;&nbsp;&nbsp;"Sklon sam da se složim", rekao je Džon. "Infantilan si, Rodžere."
<BR>&nbsp;&nbsp;&nbsp;&nbsp;&nbsp;"Sudeći po nekim postupcima", rekla je Olivija, "on i Stiv potpuno su istog uzrasta."
<BR>&nbsp;&nbsp;&nbsp;&nbsp;&nbsp;Stiv je bio devetogodišnji sin Baklijevih; Rodžer je toliko ludovao za njim da mu nije dozvolio da normalno pohađa školu. Dečak je bio prilično sitan, upadljivo inteligentan, i imao je nastupe nekog iskonskog divljaštva.
<BR>&nbsp;&nbsp;&nbsp;&nbsp;&nbsp;"S tom razlikom što će Stiv jednog dana sazreti", ukazala je En.
<BR>&nbsp;&nbsp;&nbsp;&nbsp;&nbsp;Rodžer je razvukao usne u osmeh. "Ako tako bude, nije moj sin!"
<BR>
<BR>&nbsp;&nbsp;&nbsp;&nbsp;&nbsp;Po završenom prvom polugođu deca su se vratila kući, pa su Kanstensi i Baklijevi kolima otputovali na more da tamo provedu vikend. Imali su običaj da zajednički iznajme karavan; karavan koji su u odlasku vukla jedna kola, a u povratku druga, pružao je utočište odraslima, dok je troje dece spavalo u posrednoj blizini pod šatorom.
<BR>&nbsp;&nbsp;&nbsp;&nbsp;&nbsp;U putu ih je vreme dobro služilo, tako da su u subotu ujutro ležali na suncem obasjanom šljunku, odakle su mogli čuti i videti more. Deca bi svaki čas odlazila da se okupaju ili da love rakove duž obale. Što se odraslih tiče, Džon i dve žene su se sa velikim uživanjem sunčali. Ali se Rodžer, koji je imao nemirniju prirodu, najpre pridružio deci, a zatim je legao na sunce i sve očitije ispoljavao dosadu i nemir.
<BR>&nbsp;&nbsp;&nbsp;&nbsp;&nbsp;Pošto je Rodžer više puta pogledao na svoj sat, Džon reče: "U redu. Hajde da se presvučemo."
<BR>&nbsp;&nbsp;&nbsp;&nbsp;&nbsp;"Zašto?" upitala je En. "Kuda nameravaš? Zar nisi obećao da ćeš kuvati?"
<BR>&nbsp;&nbsp;&nbsp;&nbsp;&nbsp;"Ima već pola sata kako se Rodžeru osušio jezik", rekao je Džon. "Mislim da bi bilo pametno da ga odvezem do sela. Siguran sam da su već otvorili."
<BR>&nbsp;&nbsp;&nbsp;&nbsp;&nbsp;"Ima dobrih pola sata kako su otvorili", umešao se Rodžer. "Odvešćemo se tvojim kolima."
<BR>&nbsp;&nbsp;&nbsp;&nbsp;&nbsp;"Ručak će biti gotov u jedan", dobacila je Olivija. "Za onog ko zakasni nema ništa."
<BR>&nbsp;&nbsp;&nbsp;&nbsp;&nbsp;"Ne brini."
<BR>&nbsp;&nbsp;&nbsp;&nbsp;&nbsp;Dok su se pred njima nalazile čaše, Rodžer reče:
<BR>&nbsp;&nbsp;&nbsp;&nbsp;&nbsp;"Sad mi je već bolje. Uvek sam na moru žedan. Verovatno da je tome uzrok so koja se nalazi u vazduhu."
<BR>&nbsp;&nbsp;&nbsp;&nbsp;&nbsp;Džon je otpio iz svoje čaše, a zatim je ponovo spustio na sto.
<BR>&nbsp;&nbsp;&nbsp;&nbsp;&nbsp;"Kao da ti nešto ne da mira, Rodž. Primetio sam to juče. Šta te to brine?"
<BR>&nbsp;&nbsp;&nbsp;&nbsp;&nbsp;Sedeli su u sali gostionice. Vrata su bila otvorena, tako da su mogli videti pošljunčanu stazu sa ove strane puta i široki travnjak iznad njega. Vazduh je bio topao i blag.
<BR>&nbsp;&nbsp;&nbsp;&nbsp;&nbsp;"Ovakvo vreme kukavica voli", Rodžer je citirao: "Dok tako sede pred krčmom 'Putnikov predah', devojke šetaju u lakom muslinu, a građani sanjaju o zapadu i jugu... Isti je slučaj i sa mnom. Uznemiren? Možda i jesam."
<BR>&nbsp;&nbsp;&nbsp;&nbsp;&nbsp;"Mogu li ti pomoći na neki način?"
<BR>&nbsp;&nbsp;&nbsp;&nbsp;&nbsp;Rodžer ga je za trenutak ispitivački posmatrao. "Prva dužnost jednog inspektora za javna pitanja", rekao je on, "jeste odanost, druga diskrecija, dok u treću, bednu kategoriju spada onaj ko ima brz jezik i običaj da se izlane. Moja nevolja je što uvek držim stisnute palčeve kada se zakunem na vernost i ćutanje onome ko nije moj lični prijatelj."
<BR>&nbsp;&nbsp;&nbsp;&nbsp;&nbsp;"O čemu je reč?"
<BR>&nbsp;&nbsp;&nbsp;&nbsp;&nbsp;"Da si ti na mom mestu", rekao je Rodžer, "ne bi mi se poverio, zato što je čestitost jedan od tvojih kamenova spoticanja. Stoga, ovo što ću ti reći moraš čuvati u najstrožijoj tajnosti. Za sada ni En ne sme ništa znati. Čak ni Oliviji nisam reč rekao."
<BR>&nbsp;&nbsp;&nbsp;&nbsp;&nbsp;"Ako je stvar toliko važna", reče Džon, "možda bi bilo bolje da ni meni ne kažeš ništa."
<BR>&nbsp;&nbsp;&nbsp;&nbsp;&nbsp;"Iskreno govoreći, mislim da bi bilo pametnije kada stvar ne bi držali u mraku, ali nije o tome reč. Jedino mi je stalo da, pošto stvar procuri, ne posumnjaju u mene. A da će procureti - o tome nema sumnje."
<BR>&nbsp;&nbsp;&nbsp;&nbsp;&nbsp;"Sad si me već zagolicao."
<BR>&nbsp;&nbsp;&nbsp;&nbsp;&nbsp;Rodžer ispi čašu do dna, sačeka da i Džon to isto učini, pa obe čaše odnese do šanka da se napune. Kada se vratio, otpio je jedan dug gutljaj pre nego što je ponovo progovorio.
<BR>&nbsp;&nbsp;&nbsp;&nbsp;&nbsp;A tada reče: "Sećaš se Izotopa 717?" "Onoga čime prskaju pirinčana polja?"
<BR>&nbsp;&nbsp;&nbsp;&nbsp;&nbsp;"Da. Postojala su dva različita mišljenja o tome kako da se savlada virus. Jedni su želeli da pronađu neko sredstvo koje će ubiti virus, dok su drugi smatrali da je najbolje odgajiti biljku koja bi bila otporna na virus. Očigledno je da je drugoj grupi bilo potrebno više vremena, pa je zato pridobila manje pristalica. Zatim su pobornici prvog shvatanja pronašli izotop 717, zaključili da neosporno deluje na virus i bacili se na posao."
<BR>&nbsp;&nbsp;&nbsp;&nbsp;&nbsp;"Činjenica je da su uništili virus", rekao je Džon. "Video sam fotografije koje to dokazuju."
<BR>&nbsp;&nbsp;&nbsp;&nbsp;&nbsp;"Na osnovu onoga što sam ja čuo, virusi su čudne zverke. Da su pronašli pirinač koji je otporan na virus, problem bi bio rešen kako treba. Gotovo je sigurno da se može pronaći protivvrsta bilo čemu, ako se stvar svestrano prouči, ili ako se radi u dovoljno velikim razmerama."
<BR>&nbsp;&nbsp;&nbsp;&nbsp;&nbsp;Džon ga je posmatrao. "Nastavi."
<BR>&nbsp;&nbsp;&nbsp;&nbsp;&nbsp;"Očigledno je da je to složeni virus. Do sada je otkriveno najmanje pet njegovih faza. Kada je pronađen izotop 717 bile su poznate četiri faze koje je sve ovaj izotop uništavao. Petu fazu su otkrili tek kada se ispostavilo da virus ipak nije zbrisan."
<BR>&nbsp;&nbsp;&nbsp;&nbsp;&nbsp;"Ali u tom slučaju..."
<BR>&nbsp;&nbsp;&nbsp;&nbsp;&nbsp;"Čung Li", rekao je Rodžer, "daleko prednjači u svemu."
<BR>&nbsp;&nbsp;&nbsp;&nbsp;&nbsp;Džon reče: "Hoćeš da kažeš da još postoji živi ostatak ovog virusa na poljima? To ne može biti ništa drugo do ostatak, s obzirom na veliko dejstvo koje ima izotop 717."
<BR>&nbsp;&nbsp;&nbsp;&nbsp;&nbsp;"Samo ostatak", odgovorio je Rodžer. "Neosporno je da se razvoj događaja mogao okrenuti u našu korist. Tako se faza broj 5 mogla sporije razvijati, iako su prethodne četiri brzo napredovale. Međutim, po onome što čujem, ona se širi podjednako naglo kao i njene prethodnice."
<BR>&nbsp;&nbsp;&nbsp;&nbsp;&nbsp;Džon je lagano izgovorio svoju misao: "Prema tome, nalazimo se tamo odakle smo krenuli. Ili, ne baš sasvim odakle smo krenuli. Na kraju krajeva, ako su već pronašli sredstvo koje je savladalo prve četiri faze, zašto ne bi bili u stanju da uguše i petu."
<BR>&nbsp;&nbsp;&nbsp;&nbsp;&nbsp;"To isto i ja mislim", reče Rodžer. "Ali postoji nešto sasvim drugo što unosi nemir:"
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Faza broj 5 je bila maskirana ostalim fazama pre nego što je izotop 717 počeo da deluje. Ne umem baš tačno da objasnim stvar, tek jači ogranci na neki način su sprečavali dejstvo faze broj 5. Kada ih je izotop 717 uklonio, faza broj 5 je bila u stanju da nastupi i pokaže svoje zube. Ona se razlikuje od svoje velike braće u jednom važnom pogledu."
<BR>&nbsp;&nbsp;&nbsp;&nbsp;&nbsp;Džon je čekao; Rodžer je otpio gutljaj piva.
<BR>&nbsp;&nbsp;&nbsp;&nbsp;&nbsp;A zatim je nastavio: "Virus Čung Li je imao apetit za rod Oryzae iz porodice Gramineae. Faza broj 5 je daleko manje probirljiva. Ona napreduje na svim biljkama iz porodice Gramineae."
<BR>&nbsp;&nbsp;&nbsp;&nbsp;&nbsp;"Gramineae?"
<BR>&nbsp;&nbsp;&nbsp;&nbsp;&nbsp;Rodžer se prilično tužno nasmešio. "I sam sam nedavno naučio ove izraze. Gramineae znači trave - sve trave."
<BR>&nbsp;&nbsp;&nbsp;&nbsp;&nbsp;Džon se seti Davida. "Imali smo sreće."
<BR>&nbsp;&nbsp;&nbsp;&nbsp;&nbsp;"Trave", reče on, "pa to znači i žitarice."
<BR>&nbsp;&nbsp;&nbsp;&nbsp;&nbsp;"Žito, ovas, ječam, raž - toliko za početak. A zatim dolaze na red meso, mlečni proizvodi, živina. Kroz godinu-dve, isključivo ćemo se hraniti ribom i pomfritom - ukoliko budemo imali masti da ispržimo krompir."
<BR>&nbsp;&nbsp;&nbsp;&nbsp;&nbsp;"Valjda će pronaći neki izlaz."
<BR>&nbsp;&nbsp;&nbsp;&nbsp;&nbsp;"Hoće", reče Rodžer, "dabome da hoće. Savladali su prvobitni virus, nije li tako? Pitam se u kom pravcu će faza 6 usmeriti svoj delokrug - možda će se okomiti na krompir?"
<BR>&nbsp;&nbsp;&nbsp;&nbsp;&nbsp;Džonu je pala na pamet jedna misao. "Ako već ćute o tome - a pretpostavljam da se stvar raspravlja na međunarodnom nivou - nije li to možda zato što su gotovo sigurni da imaju rešenje takoreći u fioci?"
<BR>&nbsp;&nbsp;&nbsp;&nbsp;&nbsp;"To je samo jedan način gledanja na ovo pitanje. Meni nešto govori da verovatno čekaju dok ne rasporede mitraljeze."
<BR>&nbsp;&nbsp;&nbsp;&nbsp;&nbsp;"Mitraljeze?"
<BR>&nbsp;&nbsp;&nbsp;&nbsp;&nbsp;"Moraju se pripremiti", rekao je Rodžer, "za sledećih dvesta miliona."
<BR>&nbsp;&nbsp;&nbsp;&nbsp;&nbsp;"Isključeno je da dođe do toga, sve dok postoje svetske rezerve koje se prikupljaju još od samog početka. Na kraju krajeva, da su Kinezi bili toliko razboriti i pozvali upomoć..."
<BR>&nbsp;&nbsp;&nbsp;&nbsp;&nbsp;"Sjajan smo mi soj", primetio je Rodžer. "Pronašli smo način da koristimo ugalj i benzin, i tek što su naše mašine počele da se kotrljaju bili smo spremni da se popnemo u voz na nuklearni pogon. Um je izgubio korak sa napredovanjem čovečanstva za poslednjih sto godina. Da sam Marsovac, ne bih se kladio čak ni hiljadu prema jedan na intelekt one vrste koji nije u stanju da potuče nešto tako sićušno kao što je virus. Nemoj misliti da nisam optimist, pa ipak volim da zadržim svoj ulog čak i kada su izgledi dobri."
<BR>&nbsp;&nbsp;&nbsp;&nbsp;&nbsp;"Čak i kada se stvar posmatra sa najnepovoljnije tačke gledišta", rekao je Džon, "ipak bismo se mogli prehraniti ribom i povrćem. Smak ne preti svetu."
<BR>&nbsp;&nbsp;&nbsp;&nbsp;&nbsp;"Misliš da bismo mogli?" upitao je Rodžer. "Svi mi? Nikako, po današnjoj potrošnji hrane."
<BR>&nbsp;&nbsp;&nbsp;&nbsp;&nbsp;"Onaj ko ima farmera u porodici u stanju je da prikupi nekoliko korisnih obaveštenja", rekao je Džon. "Jutro zemlje daje između jednog i dva tovara mesa, odnosno trideset tovara hleba. Dok na istom tom komadu zemlje rodi deset tona krompira."
<BR>&nbsp;&nbsp;&nbsp;&nbsp;&nbsp;"Ohrabrio si me", prokomentarisao je Rodžer. "Sada sam spreman da poverujem da faza 5 neće potpuno zbrisati ljudsku vrstu. Zbog toga mi ostaje da se pobrinem jedino za svoje najbliže. Odnosno, mogu da skrenem pažnju sa opštih pitanja."
<BR>&nbsp;&nbsp;&nbsp;&nbsp;&nbsp;"Do đavola!" rekao je Džon. "Pa ovo nije Kina."
<BR>&nbsp;&nbsp;&nbsp;&nbsp;&nbsp;"Nije", odgovorio je Rodžer. "Ovo je zemlja od pedeset miliona stanovnika koja uvozi gotovo polovinu svojih potreba u hrani."
<BR>&nbsp;&nbsp;&nbsp;&nbsp;&nbsp;"Moraćemo da pritegnemo kaiševe."
<BR>&nbsp;&nbsp;&nbsp;&nbsp;&nbsp;"Pritegnuti kaiš na kosturu", rekao je Rodžer, "glupo izgleda."
<BR>&nbsp;&nbsp;&nbsp;&nbsp;&nbsp;"Već sam ti rekao", ponovio je Džon, "ako poseješ krompir umesto žitarica, dobićeš količinski šest puta više."
<BR>&nbsp;&nbsp;&nbsp;&nbsp;&nbsp;"A sad poteci, i reci to vladi. Međutim, kad bolje razmislim, nemoj. Bilo kako bilo, nisam voljan da žrtvujem svoje zaposlenje. Sem u slučaju da sam skroz pogrešno obavešten. Ti si sada upućen u suštinu stvari. Čak i kada bih verovao da si jedini čovek koji raspolaže rešenjem, i kada bih znao da bi sve nas to rešenje moglo spasti od gladi, dvaput bih razmislio pre nego što bih ti savetovao da razglasiš činjenicu da sam ti ja provalio stvar."
<BR>&nbsp;&nbsp;&nbsp;&nbsp;&nbsp;"Dvaput, verovatno", rekao je Džon, "ali ne i triput. U pitanju bi bila i tvoja budućnost."
<BR>&nbsp;&nbsp;&nbsp;&nbsp;&nbsp;"Ah", produžio je Rodžer, "ali još neko bi mogao raspolagati istim podatkom; možda bi se pojavilo još koje spasonosno sredstvo; možda bi virus izumro sam po sebi; možda bi se pre ove katastrofe zemaljska kugla sudarila sa suncem - i tako bih ja ni za šta izgubio svoj posao. Prevedi to na politički jezik i prebaci na nivo vlade, pa ćeš shvatiti. Jasno je, ukoliko ne pronađemo način da zaustavimo virus, jedini razuman korak koji treba preduzeti jeste posejati krompir svuda i na svakom mogućem mestu. Ali u kom trenutku treba objaviti da se virus ne može zaustaviti? I ako načičkamo ovu zelenu i lepu zemlju Englesku povrtnjacima s krompirom, a neko ipak uspe da uništi virus - šta misliš da će reći birači, kada im se sledeće godine posluži krompir umesto hleba?"
<BR>&nbsp;&nbsp;&nbsp;&nbsp;&nbsp;"Nemam pojma šta će reći. Ali znam šta bi trebalo da kažu - hvala bogu što nismo kao Kinezi spali na to da postanemo ljudožderi."
<BR>&nbsp;&nbsp;&nbsp;&nbsp;&nbsp;"Zahvalnost", rekao je Rodžer, "nije najupadljivija crta racionalnog života - u svakom slučaju to nije, kada se stvari posmatraju sa političke tačke gledišta."
<BR>&nbsp;&nbsp;&nbsp;&nbsp;&nbsp;Džonov pogled je opet odlutao kroz otvorena vrata gostionice nekud daleko. Na travnjaku sa druge strane puta, grupa seoskih dečaka igrala je kriket. Kao da su sami sunčevi zraci prenosili njihove glasove.
<BR>&nbsp;&nbsp;&nbsp;&nbsp;&nbsp;"Verovatno da obojica po malo preterujemo", rekao je on. "Daleko je od vesti da je faza 5 stupila u dejstvo, do ishrane krompirom, odnosno, gladi i ljudožderstva. Od trenutka kada su se naučnici stvarno bacili na posao, bilo im je potrebno samo tri meseca da pronađu izotop 717."
<BR>&nbsp;&nbsp;&nbsp;&nbsp;&nbsp;"Da", reče Rodžer, "i to je baš ono što me zabrinjava. Svaka vlada na svetu će se tešiti ovom umirujućom činjenicom. Do sada nas naučnici nikada nisu izneverili. I mi nećemo odista verovati da će nas obmanuti, sve dok to ne učine."
<BR>&nbsp;&nbsp;&nbsp;&nbsp;&nbsp;"Kada nešto do sada nikada nije izneverilo, ima mnogo osnove u pretpostavci da neće ni sada."
<BR>&nbsp;&nbsp;&nbsp;&nbsp;&nbsp;"Tako je", reče Rodžer, "pretpostavljam da neće." Podigao je gotovo praznu čašu. "Baci poslednji pogled svoj na sve sa nepomućenom ljubavlju. Svet bez piva? Ne da se zamisliti. Ispij, pa ćemo još po jednu."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
