<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Sakson Kot se nalazio na maloj uzvišici; bio je to najkraći prilaz brdu u ovom delu zemlje. Kao i mnoge druge osnovne škole, Sakson Kot je bio preuređeni zamak koji je sa izvesne udaljenosti još posedovao eleganciju. Dobro održavan put - o njemu su se po Dejvijevom pričanju starali nastavnici i profesori, bila je to za njih Neka vrsta rekreacije - vodio je preko mrke pustinje, nekadašnjih sportskih terena, do dva džordžijanska krila zgrade koja su zatvarala ružniji i stariji centralni deo ove građevine.
<BR>&nbsp;&nbsp;&nbsp;&nbsp;&nbsp;Zato što bi konvoj od tri automobila privukao pažnju na sebe, odlučeno je da samo Džon ode svojim kolima do škole, dok bi se Rodžer i Piri diskretno parkirali na drumu kod raskrsnice od koje se odvajao put do škole. Međutim, Stiv je zahtevao da i on pođe po Dejvija, zbog čega je Olivija odlučila da ga prati. Sem njih dvoje i Džona krenule su i En i Meri.
<BR>&nbsp;&nbsp;&nbsp;&nbsp;&nbsp;Nisu zatekli upravitelja u njegovoj kancelariji. Vrata su bila otvorena na njegovoj radnoj sobi koja je kao kakva prazna prestona dvorana, gledala na raspuštenu palatu. Mali dečaci su se šetkali gore-dole po holu i glavnim stepenicama; u njihovom glasnom i uzbuđenom žagoru ima izvesne nesigurnosti, razmišljao je Džon. Iz jedne učionice u koju se ulazilo iz hola, dopiralo je monotono ponavljanje latinskih glagola, ali su se čuli i drugi glasovi koji su se slivali u uobičajenu školsku vrevu.
<BR>&nbsp;&nbsp;&nbsp;&nbsp;&nbsp;Baš kada je Džon zaustio da upita jednog dečaka gde može naći upravitelja, ovaj se pojavio žurno silazeći niz stepenice. Odmah je shvatio da mala grupa posetilaca njega čeka, pa se sa više dostojanstva spustio niz nekoliko poslednjih stepenika.
<BR>&nbsp;&nbsp;&nbsp;&nbsp;&nbsp;Dr Kesop je bio mlad upravitelj, imao je manje od četrdeset godina i uvek je elegantno izgledao. I toga dana je sačuvao uobičajenu eleganciju, ali su lepo odelo i uredno nameštena koledžska kapa samo još više isticali njegovu zabrinutost i potištenost. Prepoznao je Džona.
<BR>&nbsp;&nbsp;&nbsp;&nbsp;&nbsp;"G. Kanstens - o, gle, pa tu je i g-da Kanstens. Ali, ja sam mislio da vi živite u Londonu? Kako ste uspeli da izađete iz grada?"
<BR>&nbsp;&nbsp;&nbsp;&nbsp;&nbsp;"Već nekoliko dana se nalazimo na selu kod prijatelja", rekao je Džoni. "Ovo su g-đa Bakli i njen sin. Došli smo po Davida. Želeo bih da ga povedem sa sobom na izvesno vreme - dok se ovo stanje ne sredi."
<BR>&nbsp;&nbsp;&nbsp;&nbsp;&nbsp;Dr Kesop se ni najmanje nije usprotivio kao što je to učinila g-ca Rington pri pomisi da će izgubiti jednu učenicu. Rekao je oduševljeno:
<BR>&nbsp;&nbsp;&nbsp;&nbsp;&nbsp;"Pa da, slobodno ga vodite. To je vrlo pametno."
<BR>&nbsp;&nbsp;&nbsp;&nbsp;&nbsp;"Da li su još neki roditelji dolazili po svoju decu?" upitao je Džon.
<BR>&nbsp;&nbsp;&nbsp;&nbsp;&nbsp;"Nekoliko njih. Čudno, ali uglavnom su bili iz Londona." Zavrteo je glavom. "Teret bi mi spao s duše kada bih bio u stanju da sve dečake pošaljem kućama i zatvorim školu za neko vreme. Ove vesti..."
<BR>&nbsp;&nbsp;&nbsp;&nbsp;&nbsp;Džon je klimnuo glavom. Preko radija u automobilu čuli su uzdržan bilten, u kome se govorilo o nekakvim neredima u centralnom Londonu i u izvesnim gradovima u unutrašnjosti čija imena nisu navedena. Svi su stekli nedvosmislen utisak da je ovo obaveštenje isključivo dato kao opomena da će svako kršenje javnog reda biti strogo kažnjeno.
<BR>&nbsp;&nbsp;&nbsp;&nbsp;&nbsp;"Ovde bar sve izgleda mirno", rekao je Džon. Galama oko njih je postala još veća kada su se otvorila vrata jedne učionice iz koje je pokuljala grupa dečaka; očito je čas bio završen. "Na grlat način", dodao je.
<BR>&nbsp;&nbsp;&nbsp;&nbsp;&nbsp;Dr Kesop je ostao ravnodušan prema ovoj opasci, nije je primio ni kao šalu niti kao primedbu na školsku disciplinu. Osvrtao se oko sebe rasejano posmatrajući dečake i ne shvatajući o čemu je reč, tako da je Džon zaključio da njegovo čudno ponašanje nije samo odraz brige i neraspoloženja već i straha.
<BR>&nbsp;&nbsp;&nbsp;&nbsp;&nbsp;"Pretpostavljam da ste morali čuti još neke vesti?" upitao je dr Kesop. "Nešto što nije objavljeno preko radija? Imam utisak... jutros uopšte nismo dobili poštu."
<BR>&nbsp;&nbsp;&nbsp;&nbsp;&nbsp;"Mislim da će pošta početi ponovo da se raznosi", rekao je Džon, "tek kada se stanje popravi."
<BR>&nbsp;&nbsp;&nbsp;&nbsp;&nbsp;"Popravi?" Razrogačeno je pogledao Džona. "Kada? Kako?"
<BR>&nbsp;&nbsp;&nbsp;&nbsp;&nbsp;Džon je postao siguran u još nešto: ovaj čovek će ubrzo napustiti svoju dužnost. Džonova prva reakcija na ovu intuitivnu pretpostavku bila je ljutina, ali je ona splasla čim se setio zanemelog, okrvavljenog lica nesrećnog mladića u jarku.
<BR>&nbsp;&nbsp;&nbsp;&nbsp;&nbsp;Poželeo je da istog časa napusti to mesto. Zato reče kratko:
<BR>&nbsp;&nbsp;&nbsp;&nbsp;&nbsp;"Ako dozvoljavate da povedemo Davida."
<BR>&nbsp;&nbsp;&nbsp;&nbsp;&nbsp;"Pa da, kako da ne. Ja ću... Ali evo ga."
<BR>&nbsp;&nbsp;&nbsp;&nbsp;&nbsp;Dejvi ih je ugledao istog trenutka. Poleteo je preko hodnika i sa uzvikom oduševljenja bacio se Džonu u naručje:
<BR>&nbsp;&nbsp;&nbsp;&nbsp;&nbsp;"Povešćete Davida kod svojih prijatelja?" upitao je dr Kesop, "možda kod g-đe Bakli?"
<BR>&nbsp;&nbsp;&nbsp;&nbsp;&nbsp;Džon je pod rukom osećao mrku kosu svog sina. Vrlo je verovatno da mu predstoje još mnoga razračunavanja oružjem; razlog zbog koga će ubijati biće dostojan ubijanja. Pogledao je upravitelja.
<BR>&nbsp;&nbsp;&nbsp;&nbsp;&nbsp;"Još nismo odlučili kuda ćemo." Zastao je. "Ne smemo vas više zadržavati, dr Kesop. Pretpostavljam da ćete imati mnogo posla s obzirom na to da treba da se starate o ovolikom broju dečaka."
<BR>&nbsp;&nbsp;&nbsp;&nbsp;&nbsp;Upravitelj oseti prisustvo izvesne brutalnosti u Džonovom glasu. Potvrdno je klimnuo glavom; na njegovom licu su se tako jasno čitali strah i bespomoćnost da je Džon primetio kako se En trgla kada je to zapazila.
<BR>&nbsp;&nbsp;&nbsp;&nbsp;&nbsp;On reče: "Da. U pravu ste. Nadam se... u boljim vremenima... Zbogom."
<BR>&nbsp;&nbsp;&nbsp;&nbsp;&nbsp;Poklonio se damama jedva primetno i kruto, a zatim im je okrenuo leđa i uputio se u svoju kancelariju, zatvorivši vrata za sobom. Dejvi ga je radoznalo posmatrao.
<BR>&nbsp;&nbsp;&nbsp;&nbsp;&nbsp;"Nastavnici govorkaju između sebe da je starog Kesopa uhvatila panika. Šta misliš, tata, da li je to moguće?"
<BR>&nbsp;&nbsp;&nbsp;&nbsp;&nbsp;Prirodno je da oni to moraju znati i da sam Kesop mora biti svestan te činjenice. Zbog toga su njihovi odnosi utoliko napetiji. Vrlo brzo, razmišljao je Džon, on će otkriti svoje karte i pobeći. Džon se obrati Dejviju:
<BR>&nbsp;&nbsp;&nbsp;&nbsp;&nbsp;"Nije isključeno. I ja bih se isto tako osećao kada bih morao da se borim sa takvom decom kao što ste vi. Možeš li krenuti u stanju u kome se nalaziš?"
<BR>&nbsp;&nbsp;&nbsp;&nbsp;&nbsp;"Do đavola!" reče Dejvi, "pa i Meri je ovde? Da li to znači da je završena školska godina? Kuda idemo?"
<BR>&nbsp;&nbsp;&nbsp;&nbsp;&nbsp;En reče: "Ne smeš reći 'do đavola', Dejvi."
<BR>&nbsp;&nbsp;&nbsp;&nbsp;&nbsp;Dejvi odgovori: "Neću više, mama. Ali kuda idemo? Kako ste uspeli da izađete iz Londona - čuli smo da su svi putevi zatvoreni. Da li ste morali da pucate da biste se probili?"
<BR>&nbsp;&nbsp;&nbsp;&nbsp;&nbsp;"Odlazimo u dolinu na odmor", odgovorio mu je Džon. "Pitanje glasi - jesi li spreman? Meri ti je popakovala neke stvari. Zato bi mogao da kreneš u ovom stanju u kome se nalaziš, sem ako možda želiš da poneseš neku posebnu sitnicu."
<BR>&nbsp;&nbsp;&nbsp;&nbsp;&nbsp;"Eno Spuksa", reče Dejvi. "Ej, Spuks!"
<BR>&nbsp;&nbsp;&nbsp;&nbsp;&nbsp;Spuks, vitki dečak čiji je izraz lica nosio pečat povučenosti i bespomoćnosti, bio je znatno viši rastom od Davida. Prišao je grupi oko Davida; dok ga je njegov drug na brzinu i uzbuđeno predstavljao Džon se setio da je Spuks, čije je pravo ime bilo Endru Skelton, zauzimao središno mesto u Dejvijevim pismima tokom poslednjih nekoliko meseci. Jedino mu nije bilo jasno šta je navelo ova dva dečaka da se sprijatelje, jer kod dečaka uglavnom ne postoji običaj da se suprotne prirode međusobno vezuju.
<BR>&nbsp;&nbsp;&nbsp;&nbsp;&nbsp;Dejvi upita: "Da li bi i Spuks mogao da pođe sa nama, tata? To bi bilo sjajno!"
<BR>&nbsp;&nbsp;&nbsp;&nbsp;&nbsp;"Možda se njegovi roditelji ne bi složili sa tim", odgovorio je Džon.
<BR>&nbsp;&nbsp;&nbsp;&nbsp;&nbsp;"Ni najmanje, to je sasvim u redu, je l' da, Spuks? Njegov otac zbog poslova živi u Francuskoj, a mame nema. Razvedeni su ili tako nešto. Sa te strane bi bilo u redu."
<BR>&nbsp;&nbsp;&nbsp;&nbsp;&nbsp;Džon poče: "Pa..."
<BR>&nbsp;&nbsp;&nbsp;&nbsp;&nbsp;Odjednom En oštro preseče: "Apsolutno je nemoguće, Dejvi. Vrlo dobro znaš da se i inače ne rade takve stvari, a naročito ne u ovakva vremena."
<BR>&nbsp;&nbsp;&nbsp;&nbsp;&nbsp;Spuks ih je ćuteći posmatrao široko otvorenih očiju; podsećao je na dete koje nije naviklo da se nada.
<BR>&nbsp;&nbsp;&nbsp;&nbsp;&nbsp;Dejvi reče: "Ali stari Kesop ne bi imao ništa protiv!"
<BR>&nbsp;&nbsp;&nbsp;&nbsp;&nbsp;"Idi i spakuj sve što želiš da poneseš sobom, Dejvi", reče Džon. "Možda bi Spuks hteo da pođe s tobom da bi ti pomogao. A sad potrči."
<BR>&nbsp;&nbsp;&nbsp;&nbsp;&nbsp;Dvojica dečaka odjuriše zajedno. Meri i Stiv su se takođe bili udaljili, tako da nisu mogli čuti njihov razgovor.
<BR>&nbsp;&nbsp;&nbsp;&nbsp;&nbsp;Džon reče: "Ne vidim zašto ga ne bismo mogli povesti." Nešto u Eninom izrazu lica podsećalo ga je na jednu crtu koju je zapazio kod upravitelja; nije to bio strah, već osećanje krivice.
<BR>&nbsp;&nbsp;&nbsp;&nbsp;&nbsp;Ona reče: "Nikako, to je smešno."
<BR>&nbsp;&nbsp;&nbsp;&nbsp;&nbsp;"Ali shvataš li", reče Džon, "Kesop namerava da se izgubi. O tome nema sumnje. Nisam siguran ni da će neko od mladih nastavnika ostati pored dečaka, a i ako ostane zlo će se samo odgoditi. Ma šta se dogodilo sa Londonom, ovaj kraj će se sigurno pretvoriti u pustinju, i to za nekoliko nedelja. Žao mi je da ostavimo Spuksa."
<BR>&nbsp;&nbsp;&nbsp;&nbsp;&nbsp;En ljutito reče: "Zašto ne bismo poveli celu školu, kada je već tako?"
<BR>&nbsp;&nbsp;&nbsp;&nbsp;&nbsp;"Ne celu školu", reče Džon blago. "Samo ovog jednog dečaka - Dejvijevog najboljeg druga iz koledža."
<BR>&nbsp;&nbsp;&nbsp;&nbsp;&nbsp;Zbunjenost je zamenila ljutinu u njenom nastupu. "Čini mi se da sam upravo počela da shvatam kakve nam sve opasnosti prete. Možda neće biti lako dokopati se doline. Već imamo dvoje dece o kojima se treba starati."
<BR>&nbsp;&nbsp;&nbsp;&nbsp;&nbsp;"Ako nastane opšte rasulo", reče Džon, "možda će neki od ovih dečaka preživeti, budući da su mladi i snažni. Ali takvi kao što je Spuks zacelo neće. Ako ga ne povedemo sasvim je sigurno da ćemo ga ostaviti da umre."
<BR>&nbsp;&nbsp;&nbsp;&nbsp;&nbsp;"Koliko smo dečaka ostavili za sobom u Londonu?" pitala ga je En. "Milion?"
<BR>&nbsp;&nbsp;&nbsp;&nbsp;&nbsp;Džon joj nije odmah odgovorio. Jednim pogledom je obuhvatio čitav hol koji je toga časa plavila nova bujica dečaka iz jedne druge učionice. Kada se ponovo okrenuo En, on reče:
<BR>&nbsp;&nbsp;&nbsp;&nbsp;&nbsp;"Jesi li svesna šta se s tobom zbiva, draga? Svi se mi menjamo, rekao bih, ali svako na drukčiji način."
<BR>&nbsp;&nbsp;&nbsp;&nbsp;&nbsp;Ona reče braneći se: "Ja ću morati da se borim sa decom, shvataš li, dok ćeš ti sa Rodžerom i g. Pirijem igrati ulogu viteškog ratnika."
<BR>&nbsp;&nbsp;&nbsp;&nbsp;&nbsp;"Ima li smisla da insistiram?" upita Džon.
<BR>&nbsp;&nbsp;&nbsp;&nbsp;&nbsp;En ga je pogledala. "Kada si mi ispričao ono o g-ci Erington, pomislila sam: kakav užas. Ali tada još nisam bila svesna šta se u stvari događa, kao što to danas jesam. Moramo se dočepati doline, i to sa živom i zdravom decom. Ni o kom više ne možemo da se staramo, pa ma to bio i jedan jedini dečak."
<BR>&nbsp;&nbsp;&nbsp;&nbsp;&nbsp;Džon je slegao ramenima. U taj mah se Dejvi vratio noseći malu tašnu za akta; bio je sav vedar i ozaren, i podsećao je na kakvog državnog funkcionera u malom. Spuks je trapuljao za njim.
<BR>&nbsp;&nbsp;&nbsp;&nbsp;&nbsp;Dejvi reče: "Poneo sam izvesne važne stvari, kao što je moj album sa markama. Stavio sam i par rezervnih čarapa." Pogledao je svoju majku očekujući pohvalu. "Spuks je obećao da će se starati o mojim miševima dok se ne vratim. Jedna mišica je skotna, rekao sam mu da može prodati male kad dođu na svet."
<BR>&nbsp;&nbsp;&nbsp;&nbsp;&nbsp;Džon reče: "A sad hajde da požurimo do automobila." Izbegavao je da pogleda unezverenog Spuksa.
<BR>&nbsp;&nbsp;&nbsp;&nbsp;&nbsp;Olivija, koja je sve ovo vreme ćutala, najzad progovori: "Mislim da bi Spuks mogao poći sa nama. Da li bi voleo da nam se pridružiš, Spuks?"
<BR>&nbsp;&nbsp;&nbsp;&nbsp;&nbsp;En reče: "Olivija! Sama znaš..."
<BR>&nbsp;&nbsp;&nbsp;&nbsp;&nbsp;Olivija odgovori pravdajući se: "Htela sam da kažem da bi putovao našim automobilom. Na kraju krajeva, mi imamo samo jedno dete. Na taj način bismo se prosto izjednačili."
<BR>&nbsp;&nbsp;&nbsp;&nbsp;&nbsp;Dve žene se pogledaše pravo u oči. Na Eninom licu se ponovo pojavio izraz krivice i besa. Olivija je bila samo postiđena i zbunjena. Da je i u najmanjoj meri pokazivala znake svoje moralne uzvišenosti, pomislio je Džon, bila bi to pukotina koju njihova grupa kao celina ne bi mogla podneti. Ovako se Enin bes stišao.
<BR>&nbsp;&nbsp;&nbsp;&nbsp;&nbsp;Ona reče: "Postupi kako hoćeš. Zar ne misliš da bi trebalo da se posavetuješ sa Rodžerom?"
<BR>&nbsp;&nbsp;&nbsp;&nbsp;&nbsp;Dejvi, koji je pratio ovaj razgovor sa interesovanjem, ali ne shvatajući o čemu je reč, reče:
<BR>&nbsp;&nbsp;&nbsp;&nbsp;&nbsp;"Da li je i čika Rodžer tu? uveren sam da će mu se dopasti Spuks. Spuks je strahovito duhovit, kao i on sam. Reci nešto duhovito, Spuks, hajde."
<BR>&nbsp;&nbsp;&nbsp;&nbsp;&nbsp;Spuks je bolno i bespomoćno buljio u njih. Olivija se nasmešila i pogledala ga.
<BR>&nbsp;&nbsp;&nbsp;&nbsp;&nbsp;"Nije to sada važno, Spuks. Da li bi voleo da pođeš sa nama?"
<BR>&nbsp;&nbsp;&nbsp;&nbsp;&nbsp;On je lagano klimao glavom gore-dole. Dejvi ga je ščepao za ruku. "Divno, sjajno!" uzviknuo je. "Požuri, Spuks, pomoći ću ti da se spakuješ." Za trenutak se zamislio. "A šta ćemo sa miševima?"
<BR>&nbsp;&nbsp;&nbsp;&nbsp;&nbsp;"Miševe ćeš", naredio je Džon, "ostaviti. Predaj ih nekom drugom."
<BR>&nbsp;&nbsp;&nbsp;&nbsp;&nbsp;Dejvi se obratio Spuksu. "Šta misliš, da li bismo mogli dobiti po šest penija za svakog, izuzimajući Benister?"
<BR>&nbsp;&nbsp;&nbsp;&nbsp;&nbsp;Džon je pogledao En preko sinovljeve glave; tren docnije i ona se nasmešila. Džon reče:
<BR>&nbsp;&nbsp;&nbsp;&nbsp;&nbsp;"Polazimo kroz pet minuta. Toliko vremena vam dajem da se Spuks spakuje i da obavite svoje zajedničke trgovačke transakcije."
<BR>&nbsp;&nbsp;&nbsp;&nbsp;&nbsp;Dvojica dečaka su bila spremna da krenu. Tada Dejvi reče zamišljeno: "Najmanje šiling bi trebalo da dobijemo za skotnu mišicu."
<BR>
<BR>&nbsp;&nbsp;&nbsp;&nbsp;&nbsp;Pretpostavljali su da će ih na drumovima zaustavljati vojne patrole, pa su imajući to u vidu izmislili tri različite priče da bi objasnili razloge svojih putovanja na sever; po Džonovom mišljenju je bilo važno da se izbegne utisak konvoja. Međutim, niko nije ni pokušao da ih ispituje. Duž drumova su privatni automobili bili izmešani sa velikim brojem vojnih vozila tako da se saobraćaj odvijao normalno i bez ikakvih neugodnosti. Pošto su napustili Sakson Kot, ponovo su izbili na Veliku severnu autostradu i mirno se vozili u pravcu severa čitavo jutro.
<BR>&nbsp;&nbsp;&nbsp;&nbsp;&nbsp;Popodne je već bilo odmaklo kada su se zaustavili na jednoj stazi severno od Njuvorka da malo prezalogaje. Dan je bio oblačan, ali je odjednom probilo sunce, i ukazalo se sjajno plavetnilo neba prekriveno masama oblaka koji su u vidu belih morskih talasa i kula odmicali prema zapadu. Po poljima sa obe strane puta bio je posađen krompir u nadi da će se ubrati i drugi plod; sem što na živim ogradama i vrzinama nije bilo nijednog zelenog lista, polja se ni po čemu nisu razlikovala od seoskog pejzaža u nekom plodnom kraju.
<BR>&nbsp;&nbsp;&nbsp;&nbsp;&nbsp;Trojica dečaka su pronašla neki zemljani nasip, i stala da se klizaju niz njega služeći se starom daskom umesto sanki; tu dasku je pre više godina morala za sobom ostaviti neka ciganska čerga. Meri ih je posmatrala sa zavišću pomešanom sa prezirom. Mnogo je sazrela od vremena kada se, četrnaest meseci ranije, pentrala po brdima.
<BR>&nbsp;&nbsp;&nbsp;&nbsp;&nbsp;Muškarci, koji su se bili okupili u Pirijevom fordu, raspravljali su o zajedničkom položaju.
<BR>&nbsp;&nbsp;&nbsp;&nbsp;&nbsp;Džon reče: "Kada bismo se danas mogli prebaciti do tačke severno od Ripona, sutra bismo mirno stigli u dolinu."
<BR>&nbsp;&nbsp;&nbsp;&nbsp;&nbsp;"Možemo i više prevaliti", reče Rodžer. "Pretpostavljam da bismo mogli. Pa ipak se pitam da li bi to imalo svrhe. Naš glavni cilj je da izbegavamo stambene centre. Čim budemo napustili Vest Rajding, bićemo sigurni da nam se ništa ne može dogoditi."
<BR>&nbsp;&nbsp;&nbsp;&nbsp;&nbsp;Piri reče: "Ne predbacujem, imajte to na umu, niti žalim što sam vam se pridružio na ovom malom putovanju, ali zar vam se ne čini da su možda opasnosti od nasilja precenjene? Naš dosadašnji put se odvijao sasvim glatko. Ni u Grantamu kao ni u Njuvorku nismo naišli ni na kakve znake predstojeće katastrofe."
<BR>&nbsp;&nbsp;&nbsp;&nbsp;&nbsp;"Piterboro je bio odsečen", rekao je Rodžer. "Mislim da oni gradovi kroz koje se još može slobodno proći preuranjeno čestitaju jedni drugima što nisu počeli da shvataju šta ih sve može snaći. Videli ste redove ispred pekara?"
<BR>&nbsp;&nbsp;&nbsp;&nbsp;&nbsp;"Vrlo uredene redove", primetio je Piri.
<BR>&nbsp;&nbsp;&nbsp;&nbsp;&nbsp;"Nevolja je u tome", reče Džon, "što ne znamo tačno kada će Veling preduzeti svoju drastičnu akciju. Prošlo je gotovo dvadeset četiri časa od kada su oni najveći i veliki gradovi odsečeni. Čim bombe padnu, čitavu zemlju će uhvatiti panika. Veling se nada da će biti u stanju da sačuva vlast u svojim rukama, ali ni u najmanjoj meri ne može računati da će kontrolisati tok zbivanja prvih nekoliko dana. I dalje verujem da nam se ništa ne može desiti ukoliko u to vreme budemo izbegavali velike stambene centre."
<BR>&nbsp;&nbsp;&nbsp;&nbsp;&nbsp;"Te nekakve atomske bombe, te nekakve hidrogenske bombe", reče Piri vrteći glavom. "Zaista ne znam šta da mislim."
<BR>&nbsp;&nbsp;&nbsp;&nbsp;&nbsp;Rodžer primeti kratko: "Ali ja znam. Poznajem Hagertija. On nije lagao."
<BR>&nbsp;&nbsp;&nbsp;&nbsp;&nbsp;"Ne smatram da se bombe isključuju sa gledišta morala", nastavio je Piri, "već sa gledišta temperamenta. Kako Englezi imaju sporu maštu bez po muke će se povinovati zakonskim merama, iako one - reći će im to zdrav razum - moraju oterati milione u smrt zbog gladi. Međutim, neposredna akcija - ubistvo u cilju samoodržanja - sasvim je nešto drugo. Teško mi je da poverujem da će Englezi ikada dovesti sebe do takvog bezizlaza."
<BR>&nbsp;&nbsp;&nbsp;&nbsp;&nbsp;"Do sada se ne možemo požaliti", reče Rodžer. Razvukao je usta u osmeh. "Naročito vi."
<BR>&nbsp;&nbsp;&nbsp;&nbsp;&nbsp;"Moja majka je bila Francuskinja", reče Piri jednostavno. "Vi prosto ne shvatate šta hoću da kažem. Ne mislim da Englezi nisu podložni nasilju. Pod odgovarajućim okolnostima ubiće svesno i čak vedrije od drugih. Ali će do samog kraja sačuvati iluziju. Tek posle toga će se boriti kao oni najdivljiji tigrovi."
<BR>&nbsp;&nbsp;&nbsp;&nbsp;&nbsp;"A kada ste vi prebrodili tu granicu?" upitao ga je Rodžer.
<BR>&nbsp;&nbsp;&nbsp;&nbsp;&nbsp;Piri se nasmešio. "Odavno: Došao sam do zaključka da je svako prijateljstvo u osnovi pitanje uzajamnog konveniranja i stvar opredeljenja."
<BR>&nbsp;&nbsp;&nbsp;&nbsp;&nbsp;Rodžer ga je ljubopitljivo pogledao. "Već polovinu puta smo prevalili zajedno. Valjda postoje i neke dublje veze."
<BR>&nbsp;&nbsp;&nbsp;&nbsp;&nbsp;"Ima saveza", odgovori Piri, "koji duže traju od drugih. Pa ipak, savezi ostaju savezi. Naš je posebno dragocen."
<BR>&nbsp;&nbsp;&nbsp;&nbsp;&nbsp;Žene su bile na okupu u Baklijevom automobilu. Milisent je proturila glavu kroz prozor i doviknula muškarcima:
<BR>&nbsp;&nbsp;&nbsp;&nbsp;&nbsp;"Vesti!"
<BR>&nbsp;&nbsp;&nbsp;&nbsp;&nbsp;Jedan od dva radija u kolima neprestano je bio uključen. Muškarci priđoše da čuju šta se dešava.
<BR>&nbsp;&nbsp;&nbsp;&nbsp;&nbsp;En reče dok su se približavali: "Ne sluti na dobro." Spikerov glas je još bio baršunast, ali i ozbiljan u isti mah.
<BR>&nbsp;&nbsp;&nbsp;&nbsp;&nbsp;"...pored uobičajenih vesti davaćemo vanredne biltene zavisno od potreba."
<BR>&nbsp;&nbsp;&nbsp;&nbsp;&nbsp;"U užem Londonu je izbilo još nekoliko pobuna, tako da su se trupe iz predgrađa prebacile u centar da bi ih savladale i ponovo uspostavile red. U južnom Londonu je organizovana masa pokušala da se probije kroz vojne barijere koje su juče podignute u duhu privremene zabrane o kretanju. U gradu vlada metež; na putu su vojna pojačanja koja treba da povrate red."
<BR>&nbsp;&nbsp;&nbsp;&nbsp;&nbsp;"Budući da smo mi umakli", reče Rodžer, "nemam ništa protiv da im povade creva. Biće to svakako bolje za njih."
<BR>&nbsp;&nbsp;&nbsp;&nbsp;&nbsp;Spiker je nastavio: "Stižu izveštaji o daleko ozbiljnijim neredima u severnoj Engleskoj. Kaže se da su izbile pobune u više velikih gradova, među koje spadaju Liverpul, Mančester i Lids. Sa Lidsom su pokidane sve zvanične veze."
<BR>&nbsp;&nbsp;&nbsp;&nbsp;&nbsp;"Lids?" uzviknu Džon. "To je već manje dobro."
<BR>&nbsp;&nbsp;&nbsp;&nbsp;&nbsp;"Vlada je", produžio je spiker, "dala sledeću izjavu: Imajući u vidu nerede koji su izbili u izvesnim oblastima, skreće se pažnja javnosti da oštre protivmere mogu stupiti na snagu. Ukoliko mase i dalje nastave da vrše nasilja, postoji stvarna opasnost da zemlja padne u anarhiju; stoga je vlada odlučna u nastojanju da izbegne takvo stanje po svaku cenu. Dužnost svakog pojedinačnog građanina je da mirno obavlja svoj posao, kao i da se pridržava naredbi policijskih i vojnih vlasti kojima je stalo do očuvanja reda. Ovim je završen najnoviji bilten."
<BR>&nbsp;&nbsp;&nbsp;&nbsp;&nbsp;Zatim se sa kino-orgulja začula pesma 'Medvedići na pikniku'; En je utišala radio tako da se jedva mogao čuti.
<BR>&nbsp;&nbsp;&nbsp;&nbsp;&nbsp;Rodžer reče: "Ako budemo vozili cele noći, mogli bismo stići do doline ujutro. Nimalo mi se ne dopada sve ovo što smo čuli. Izgleda da se Lids oteo. Zato mislim da je pametnije putovati, dok nam je to moguće."
<BR>&nbsp;&nbsp;&nbsp;&nbsp;&nbsp;"Vrlo malo smo spavali prošle noći", reče Džon. "Noćna vožnja preko Mosdejla nije prijatna ni pod najpovoljnijim okolnostima."
<BR>&nbsp;&nbsp;&nbsp;&nbsp;&nbsp;"En i Milisent nas mogu smeniti za volanom", istakao je Rodžer.
<BR>&nbsp;&nbsp;&nbsp;&nbsp;&nbsp;En na to reče: "Ali, koliko se sećam, Olivija ne zna da vozi?"
<BR>&nbsp;&nbsp;&nbsp;&nbsp;&nbsp;"Ne brinite za mene", odgovori Rodžer. "Poneo sam sobom svoj benzendrin. U stanju sam da ostanem budan dva pa i tri dana, ako je potrebno."
<BR>&nbsp;&nbsp;&nbsp;&nbsp;&nbsp;Piri se umeša: "Dozvolite mi da predložim sledeće: što pre treba napustiti Vest Rajding. Slažete li se? Posle toga možemo odlučiti da li ćemo produžiti dalje ili ne."
<BR>&nbsp;&nbsp;&nbsp;&nbsp;&nbsp;"U pravu ste", reče Džon, "tako ćemo i postupiti." Dečaci su im sa vrha zemljanog nasipa dovikivali, mašući rukama prema nebu. Slušajući njihove povike začuli su buku avionskih motora koji su se približavali. Očima su preletali preko čistog neba. Avioni su se ukazali čim su izbili iznad vrzine koja je oivičavala krajeve zemljanog nasipa. Bili su to teški bombarderi, koji su leteli u pravcu severa na visini ne većoj od tri do četiri hiljade stopa.
<BR>&nbsp;&nbsp;&nbsp;&nbsp;&nbsp;Nemo su ih posmatrali, sve dok se nisu izgubili iz vidokruga; osećali su se kao da ih obuzima drhtavica. Ni zvuk avionskih motora ni uzbudeni žagor dečaka nisu mogli poremetiti ledenu tišinu njihovih misli.
<BR>&nbsp;&nbsp;&nbsp;&nbsp;&nbsp;"Lids?" prošaputala je En kada su avioni iščezli.
<BR>&nbsp;&nbsp;&nbsp;&nbsp;&nbsp;Niko, u prvi mah, nije reagovao na njen uzvik. Najzad je Piri progovorio; glas mu je, kao i uvek, bio miran i imao preciznu modulaciju:
<BR>&nbsp;&nbsp;&nbsp;&nbsp;&nbsp;"Verovatno. Mada, razume se, postoje i druga objašnjenja. U svakom slučaju mislim da moramo krenuti, slažete li se?"
<BR>&nbsp;&nbsp;&nbsp;&nbsp;&nbsp;Pre nego što su upalili motore Dejvi se smestio pored Stiva i Spuksa u sitroenu koji je preuzeo vođstvo. Za njim je išao ford, dok je Džonov vokshol, u kome su se osim njega sada nalazile samo Meri i En, bio zaštitnica.
<BR>&nbsp;&nbsp;&nbsp;&nbsp;&nbsp;Donkaster je bio odsečen, ali su okolišni putevi bili sasvim prohodni. Kako je upala u mrežu sve većeg broja vojnih vozila, mala kolona je zaobilaznim putem skrenula ka severoistoku kroz niz mirnih sela. Putovali su preko doline Jork; zemlja je u tom kraju bila sasvim ravna, a sela raštrkana i bogata. Tek kada su ponovo izbili na Severnu autostradu, zaustavila ih je jedna vojna patrola.
<BR>&nbsp;&nbsp;&nbsp;&nbsp;&nbsp;Na njenom čelu se nalazio neki narednik. Bio je Jorkširac, verovatno rodom iz tih krajeva. Pogledao je Rodžera blagonaklono:
<BR>&nbsp;&nbsp;&nbsp;&nbsp;&nbsp;"Autostrada broj 1 je zatvorena, sem za vojna vozila, gospodine."
<BR>&nbsp;&nbsp;&nbsp;&nbsp;&nbsp;Rodžer ga je upitao: "A zašto?"
<BR>&nbsp;&nbsp;&nbsp;&nbsp;&nbsp;"Nešto se zbiva u Lidsu. Dokle nameravate da putujete?"
<BR>&nbsp;&nbsp;&nbsp;&nbsp;&nbsp;"Do Vestmuerlenda."
<BR>&nbsp;&nbsp;&nbsp;&nbsp;&nbsp;Zavrteo je glavom, ali sa izrazom čoveka koji pre saoseća sa mukom svog sagovornika, nego što je odbacuje. "Da sam na vašem mestu, ja bih se vratio okolo-naokolo do puta koji vodi za Jork. Ako ga presečete pred samim ulazom u Selbi, stići ćete do Todkastera preko Torp Voloubija. Samo bih na svaki način izbegavao Lids."
<BR>&nbsp;&nbsp;&nbsp;&nbsp;&nbsp;Rodžer reče: "Kruže neke čudne glasine."
<BR>&nbsp;&nbsp;&nbsp;&nbsp;&nbsp;"I ja bih tako rekao", odgovorio mu je narednik.
<BR>&nbsp;&nbsp;&nbsp;&nbsp;&nbsp;"Pre nekoliko časova videli smo avione kako lete u ovom pravcu", nastavio je Rodžer. "Bili su to bombarderi."
<BR>&nbsp;&nbsp;&nbsp;&nbsp;&nbsp;"Tačno", reče narednik. "Preleteli su iznad samih naših glava. Uvek mi je milije da sam u prirodi, kada se takva čuda pojave u vazduhu. Smešno je to, zar ne - da se čovek nelagodno oseća kada mu se avioni njegove rođene zemlje nađu nad glavom? Preleteli su, jakako. Bilo kako bilo, pametnije je da se klonite Lidsa."
<BR>&nbsp;&nbsp;&nbsp;&nbsp;&nbsp;"Hvala", reče Rodžer, "poslušaćemo vas."
<BR>&nbsp;&nbsp;&nbsp;&nbsp;&nbsp;Njihov konvoj se okrenuo za devedeset stepeni i uputio natrag. Drum kojim su došli odveo bi ih na jug; zbog toga su skrenuli prema severoistoku i izbili na puste seoske puteve, dok su vojna vozila ostavili za sobom.
<BR>&nbsp;&nbsp;&nbsp;&nbsp;&nbsp;En reče: "Ljudski um nije u stanju do kraja da shvati sve ovo, ili se meni tako čini? Bilteni, vojne patrole - sve to spada u jednu vrstu stvari. Ali ovo je nešto drugo: letnje veče u prirodi u istoj prirodi koja tu od vajkada postoji."
<BR>&nbsp;&nbsp;&nbsp;&nbsp;&nbsp;"Samo je nešto malo ogolela", reče Džon. Pokazao je rukom na žive ograde bez ijednog lista.
<BR>&nbsp;&nbsp;&nbsp;&nbsp;&nbsp;"Ipak, čini mi se, to nije dovoljan razlog", reče En, "da se opravdaju glad, bekstva, ubijanje, atomske bombe..." dvoumila se da li da nastavi; muž je pogleda, "...i činjenica da neko odbije da sa sobom povede dečaka na sigurno mesto."
<BR>&nbsp;&nbsp;&nbsp;&nbsp;&nbsp;Džon reče: "Naši motivi su sada razgolićeni. Moraćemo da naučimo da živimo sa njima takvim kakvi jesu."
<BR>&nbsp;&nbsp;&nbsp;&nbsp;&nbsp;En reče sa strašću: "Želela bih da smo već tamo. Želela bih da stignemo u dolinu i da David zatvori kapiju za nama."
<BR>&nbsp;&nbsp;&nbsp;&nbsp;&nbsp;"Sutra, nadam se."
<BR>&nbsp;&nbsp;&nbsp;&nbsp;&nbsp;Put kojim su vozili nezgodno je krivudao preko terena ispresecanog vrzinama. Zbog toga su zaostali iza druga dva automobila - Pirijev ford, koji je bio zapanjujuće pokretljiv, u stopu je pratio sitroena. Kad se vokshol približio skretničarskoj kućici koja se nalazila uvučena malo dalje od puta, rampa je počela lagano da se spušta.
<BR>&nbsp;&nbsp;&nbsp;&nbsp;&nbsp;Dok je kočio Džon reče: "Do đavola! Deset minuta ćemo morati da čekamo samo da se voz pojavi na vidiku; dobro znam kakve su rampe u unutrašnjosti. Mislim se, da li bismo uz napojnicu od pet šilinga mogli da ga ubedimo da nas pusti."
<BR>&nbsp;&nbsp;&nbsp;&nbsp;&nbsp;Izišao je iz automobila i stao da zaviruje tu i tamo. Desno se, kroz otvor u visokoj živoj ogradi, ukazivao simetričan lanac ogolelih brda koja su jasno nagoveštavala da se u blizini nalazi ugljenokop. Nagnuo se preko rampe da baci pogled duž šina. Nije bilo ni traga od dima, iako su se šine pružale u miljama dugoj pravoj liniji u oba pravca. Uputio se do skretničarske kućice i viknuo.
<BR>&nbsp;&nbsp;&nbsp;&nbsp;&nbsp;"Hej, ima li koga?"
<BR>&nbsp;&nbsp;&nbsp;&nbsp;&nbsp;Niko nije odgovarao. Viknuo je ponovo i ovoga puta je čuo nešto, ali nije mogao da razabere nijednu reč. Odnekud iz kuće dopirali su šumovi kao kada se neko bori da dođe do vazduha i grca.
<BR>&nbsp;&nbsp;&nbsp;&nbsp;&nbsp;Pogledao je kroz prozor koji je bio okrenut prema drumu i nije video ništa. Zaobišao je kuću da bi zavirio kroz drugi prozor koji je bio okrenut prema šinama. Čim je bacio pogled, postalo mu je jasno šta znače šumovi. Jedna žena je ležala nasred poda. Odelo joj je bilo pocepano i videli su se tragovi krvi na njenom licu; jedna noga joj je bila podvijena ispod tela. Čitava soba je bila ispreturana - fioke izvučene, a zidni sat razmrskan.
<BR>&nbsp;&nbsp;&nbsp;&nbsp;&nbsp;Prvi put u životu ugledao je tako nešto u Engleskoj, mada je u Italiji za vreme rata nailazio na slične prizore. Tragovi pljačkaša... i to tu, u pitomoj Engleskoj. Neočekivana pojava ovog užasa na tako udaljenom mestu govorila je jasnije od vojnih patrola i bombarderskih eskadrila da je katastrofa neopozivo nastupila.
<BR>&nbsp;&nbsp;&nbsp;&nbsp;&nbsp;Još je kroz prozor posmatrao prizor, kada ga jedna misao prostreli i prenu. Rampa... Ova žena leži ovde, možda umire, a ko je onda zatvorio rampu? I zašto? Sa mesta na kome je stajao nije mogao videti ni put ni automobil. Naglo se okrenuo i istog časa čuo En kako vrišti.
<BR>&nbsp;&nbsp;&nbsp;&nbsp;&nbsp;Optrčao je oko skretničarske kućice. Vrata na automobilu su bila otvorena, a unutra se vodila borba i gušanje. Video je En kako se rve sa jednim čovekom na prednjem sedištu; drugog čoveka je ugledao pozadi, ali ne i Meri.
<BR>&nbsp;&nbsp;&nbsp;&nbsp;&nbsp;Ostala mu je jedina nada, razmišljao je, da ih iznenadi. Sve oružje se nalazilo u kolima. Brzo se osvrtao oko sebe tražeći ma šta čime bi mogao da se brani; pored trema skretničarske kućice ugledao je komad grubog drveta. Sagao se da ga podigne. Dok je to činio čuo je muški smeh iz neposredne blizine, iza svojih leđa. Kada se ponovo uspravio pogled mu se srete sa pogledom nepoznatog čoveka koji ga je vrebao u senci trema; istog trenutka ovaj ga je iz sve snage raspalio cepanicom po glavi.
<BR>&nbsp;&nbsp;&nbsp;&nbsp;&nbsp;Pokušao je da vikne za pomoć, ali su mu reči zapele u grlu; posrnuo je i pao.
<BR>
<BR>&nbsp;&nbsp;&nbsp;&nbsp;&nbsp;Neko mu je prao glavu. Najpre je ugledao maramicu i na njoj tamne mrlje usirene krvi; a zatim je prepoznao Olivijino lice.
<BR>&nbsp;&nbsp;&nbsp;&nbsp;&nbsp;Ona reče: "Džoni, da li vam je sada bolje?"
<BR>&nbsp;&nbsp;&nbsp;&nbsp;&nbsp;"En?" progovori on, "Meri?"
<BR>&nbsp;&nbsp;&nbsp;&nbsp;&nbsp;"Lezite mirno:" Viknula je: "Rodžere, osvestio se!"
<BR>&nbsp;&nbsp;&nbsp;&nbsp;&nbsp;Rampa je bila podignuta. Sitroen i ford su se nalazili parkirani na drumu. Trojica dečaka su sedela na zadnjem sedištu sitroena i posmatrala šta se zbiva; zbog preneraženosti, zamrlo je njihovo uobičajeno ćaskanje. Rodžer, Milisent i Piri su izlazili iz skretničarske kućice. Rodžer je bio sav mračan u licu, dok se na Pirijevom ocrtavala uobičajena hladnoća.
<BR>&nbsp;&nbsp;&nbsp;&nbsp;&nbsp;Rodžer upita: "Šta se to dogodilo, Džoni?"
<BR>&nbsp;&nbsp;&nbsp;&nbsp;&nbsp;Ispričao im je; glava ga je bolela; osećao je snažnu telesnu potrebu da legne i zaspi.
<BR>&nbsp;&nbsp;&nbsp;&nbsp;&nbsp;Rodžer reče: "Po svoj prilici proveo si u nesvesti oko pola časa. Kada smo te izgubili, nalazili smo se na onom drugom putu koji vodi za Lids."
<BR>&nbsp;&nbsp;&nbsp;&nbsp;&nbsp;Piri reče: "Po mojoj oceni pljačkaši su mogli da prevale dvadeset milja za pola časa na ovakvom terenu. A to znači da krug mora biti prilično veliki. I štaviše, biva sve veći. Ovaj kraj je ispresecan gustom mrežom puteva."
<BR>&nbsp;&nbsp;&nbsp;&nbsp;&nbsp;Olivija mu je obavijala zavoj oko jedne strane glave; mada je pritisak bio blag, bol je postao daleko jači.
<BR>&nbsp;&nbsp;&nbsp;&nbsp;&nbsp;Rodžer ga je pogledao stojeći mu nad glavom: "Šta misliš Džoni - šta da se preduzme? Odluka se mora brzo doneti."
<BR>&nbsp;&nbsp;&nbsp;&nbsp;&nbsp;Nastojao je da prikupi rasute misli.
<BR>&nbsp;&nbsp;&nbsp;&nbsp;&nbsp;Najzad reče: "Da li biste pristali da sa sobom povedete Dejvija? Bio bih vam mnogo zahvalan na tome. Znate put, zar ne?"
<BR>&nbsp;&nbsp;&nbsp;&nbsp;&nbsp;Rodžer upita: "A ti? Šta ćeš ti raditi?"
<BR>&nbsp;&nbsp;&nbsp;&nbsp;&nbsp;Džon je ćutao. Setio se Pirijevih reči. Postoje izuzetno slabi izgledi da će ih naći. A čak i da ih nađe...
<BR>&nbsp;&nbsp;&nbsp;&nbsp;&nbsp;"Kada biste mi ostavili samo jednu pušku", rekao je, "sa njima je otišlo i sve oružje."
<BR>&nbsp;&nbsp;&nbsp;&nbsp;&nbsp;Rodžer reče blago: "Čuj me, Džoni, ti se nalaziš na čelu naše ekspedicije. Odluke koje donosiš nećeš sprovoditi samo ti već i svi mi."
<BR>&nbsp;&nbsp;&nbsp;&nbsp;&nbsp;Džon je odmahnuo glavom. "Ako se najkasnije do večeras ne probijete do severnog Rajdinga, možda vam to više nikad neće poći za rukom. Ja ću se već snaći."
<BR>&nbsp;&nbsp;&nbsp;&nbsp;&nbsp;Piri se bio malo udaljio od njih dvojice; posmatrao je nebo nekako zanet.
<BR>&nbsp;&nbsp;&nbsp;&nbsp;&nbsp;"Da", reče Rodžer, "ti ćeš se već snaći! Ko, do đavola, zamišljaš da si - srećna kombinacija Napoleona i nadčoveka? Koje prevozno sredstvo nameravaš da koristiš, možda krila?"
<BR>&nbsp;&nbsp;&nbsp;&nbsp;&nbsp;Džon odgovori: "Ne znam da li biste mogli svi da se zgurate u sitroen... molio bih vas da mi ostavite ford..."
<BR>&nbsp;&nbsp;&nbsp;&nbsp;&nbsp;"Mi putujemo kao grupa", rekao je Rodžer. "Ako ti hoćeš da se vratiš, povedi i nas." Zastao je. "Ona žena tamo je mrtva dužni smo da ti to kažemo."
<BR>&nbsp;&nbsp;&nbsp;&nbsp;&nbsp;"Povedite Dejvija", reče Džon, "i to je sve."
<BR>&nbsp;&nbsp;&nbsp;&nbsp;&nbsp;"Neuračunljiva budalo!" reče Rodžer. "Da li misliš da bi mi Olivija dozvolila da te ostavim, čak i kada bih ja to želeo? Naći ćemo ih. Do đavola sa slabim izgledima."
<BR>&nbsp;&nbsp;&nbsp;&nbsp;&nbsp;Piri se osvrtao oko sebe blago žmirkajući. "Da li ste doneli odluku?" upitao je.
<BR>&nbsp;&nbsp;&nbsp;&nbsp;&nbsp;Džon reče: "Čini mi se da je odluka već donesena u moje ime. Smatram da je došao trenutak kada savez prestaje da važi, g. Piri? Na mapi sam vam naznačio mesto na kome se nalazi dolina. Daću vam i pismo za mog brata, ako želite. Možete mu reći da smo se usput zadržali."
<BR>&nbsp;&nbsp;&nbsp;&nbsp;&nbsp;"Razmišljao sam o svemu što se dogodilo", rekao je Piri. "Dozvolite mi da iznesem svoje mišljenje bez uvijanja: bode mi oči činjenica što su tako brzo pobegli odavde."
<BR>&nbsp;&nbsp;&nbsp;&nbsp;&nbsp;Rodžer reče oštro: "Zašto?"
<BR>&nbsp;&nbsp;&nbsp;&nbsp;&nbsp;Piri je glavom pokazao skretničarsku kućicu. "Tamo su proveli više od pola časa."
<BR>&nbsp;&nbsp;&nbsp;&nbsp;&nbsp;Džon jedva izgovori: "Pomišljate na - otmicu?"
<BR>&nbsp;&nbsp;&nbsp;&nbsp;&nbsp;"Da. Čini mi se da se stvar može ovako objasniti: pretpostavili su da naša tri automobila zajedno putuju, pa su namerno presekli put zaostalim kolima. Stoga im je bilo stalo da se što pre izgube iz ove okoline, bojeći se da se prva dva automobila ne vrate tragajući za trećim."
<BR>&nbsp;&nbsp;&nbsp;&nbsp;&nbsp;"Da li nam to može pomoći na neki način?" upitao, je Rodžer.
<BR>&nbsp;&nbsp;&nbsp;&nbsp;&nbsp;"Mislim da može", odgovorio je Piri. "Oni su se morali ukloniti odavde. Znamo da su automobil okrenuli natrag ka Severnoj autostradi, na osnovu toga što su za sobom ostavili spuštenu rampu. Isto tako, uveren sam, da neće voziti skroz do Severne autostrade, a da se ponovo ne zaustave."
<BR>&nbsp;&nbsp;&nbsp;&nbsp;&nbsp;"Ponovo zaustave?" ponovio je Džon.
<BR>&nbsp;&nbsp;&nbsp;&nbsp;&nbsp;Iako je Rodžerov izraz lica bio neprobojan, video je da je on shvatio šta Piri hoće da kaže. Odmah zatim ga je i sam razumeo.
<BR>&nbsp;&nbsp;&nbsp;&nbsp;&nbsp;S mukom je stao na noge.
<BR>&nbsp;&nbsp;&nbsp;&nbsp;&nbsp;Rodžer reče: "Još nam ostaje nekoliko stvari koje se moraju raščistiti. Postoji preko desetak bočnih puteva između mesta na kome se sada nalazimo i autostrade broj 1. Sem toga, ne smete smetnuti s uma da će oni biti oprezni na zvuk automobilskih motora. Moraćemo tragati za njima pojedinačno - i to pešice."
<BR>&nbsp;&nbsp;&nbsp;&nbsp;&nbsp;Očajanje je ponovo obrvalo Džona. On reče:
<BR>&nbsp;&nbsp;&nbsp;&nbsp;&nbsp;"Dok se budemo bavili time..."
<BR>&nbsp;&nbsp;&nbsp;&nbsp;&nbsp;"Ako nasumce jurnemo prvim bočnim putem", reče Rodžer, "daćemo im upravo onoliko vremena koliko im je potrebno da umaknu."
<BR>
<BR>&nbsp;&nbsp;&nbsp;&nbsp;&nbsp;Dok su se ćutke vraćali ka mestu na kome su bili parkirani njihovi automobili, Spuks je promolio glavu kroz prozor pored zadnjeg sedišta u sitroenu. Glas mu je bio tanak i veoma visok. On reče:
<BR>&nbsp;&nbsp;&nbsp;&nbsp;&nbsp;"Neko je kidnapovao Dejvijevu mamu i Meri?"
<BR>&nbsp;&nbsp;&nbsp;&nbsp;&nbsp;"Jeste", odgovori Rodžer.
<BR>&nbsp;&nbsp;&nbsp;&nbsp;&nbsp;"Ukrali su i vokshol?"
<BR>&nbsp;&nbsp;&nbsp;&nbsp;&nbsp;Rodžer odgovori: "Da; ćuti, Spuks. Moramo da smislimo šta da radimo."
<BR>&nbsp;&nbsp;&nbsp;&nbsp;&nbsp;"Ako je tako, lako ćemo ih naći!" reče Spuks.
<BR>&nbsp;&nbsp;&nbsp;&nbsp;&nbsp;"Hoćemo, naći ćemo ih", primeti Rodžer. Seo je na vozačko mesto i spremao se da okrene kola. Džon je još bio ošamućen. Piri je pre ostalih upitao Spuksa:
<BR>&nbsp;&nbsp;&nbsp;&nbsp;&nbsp;"Lako? Kako to misliš?"
<BR>&nbsp;&nbsp;&nbsp;&nbsp;&nbsp;Spuks je pokazao prstom put kojim su došli. "Pomoću traga koji ostavlja ulje."
<BR>&nbsp;&nbsp;&nbsp;&nbsp;&nbsp;Rodžer, Piri i Džon pogledaše dole u sloj izdrobljenog kamenja pomešanog sa katranom kojim je bio prevučen put. Jedva da se na njemu moglo išta razaznati, pa ipak su mestimice duž puta primetili mrlje ulja.
<BR>&nbsp;&nbsp;&nbsp;&nbsp;&nbsp;"Baš smo slepi!" uzviknuo je Rodžer. "Kako to nismo videli? Samo, možda ovaj trag uopšte ne ostavlja vokshol. Pre će biti fordov."
<BR>&nbsp;&nbsp;&nbsp;&nbsp;&nbsp;"Nije tačno", insistirao je Spuks. "Mora biti voksholov. Ostavio je veliku mrlju tamo gde je bio parkiran."
<BR>&nbsp;&nbsp;&nbsp;&nbsp;&nbsp;"Gospode bože!" povika Rodžer. "Šta si bio u školi - vođa izvidnika?"
<BR>&nbsp;&nbsp;&nbsp;&nbsp;&nbsp;Spuks odmahnu glavom. "Nisam uopšte bio skaut. Ne volim da kampujem."
<BR>&nbsp;&nbsp;&nbsp;&nbsp;&nbsp;Rodžer reče oduševljeno: "Imamo ih! Uhvatićemo te kopilane! Izvini zbog ovog poslednjeg izraza, Spuks."
<BR>&nbsp;&nbsp;&nbsp;&nbsp;&nbsp;"Ne mari ništa", odgovori Spuks prijazno. "Iz prve sam shvatio o čemu je reč."
<BR>
<BR>&nbsp;&nbsp;&nbsp;&nbsp;&nbsp;Na svakoj raskrsnici su zaustavljali automobile i tragali za mrljama ulja. Bile su jedva primetne, tako da su morali izlaziti iz kola da bi ih uočili. Kod treće raskrsnice put koji se odvajao vodio je pokraj jednog sela; tu je i trag skretao udesno. Na saobraćajnom znaku je pisalo: Norton 1 1/2 milja.
<BR>&nbsp;&nbsp;&nbsp;&nbsp;&nbsp;"Mislim da smo na sigurnom tragu", reče Rodžer. "Kako bi bilo da pokušamo da jedna naša kola velikom brzinom krenu ovim putem. Ako ih ona pređu, ostaje nam još jedan automobil, tako da od njih možemo napraviti sendvič. Mislim da se moraju nalaziti negde na pola puta do sledećeg sela. Od ovog ovde su bezobzirce pobegli."
<BR>&nbsp;&nbsp;&nbsp;&nbsp;&nbsp;"Plan nije loš", reče Piri zamišljeno. "Samo ne smemo izgubiti iz vida da će se oni verovatno braniti. U voksholu imaju automatsku pušku, običnu pušku i revolver. Možda će nam biti teško da im se približimo, a da ne povredimo g-đu Kanstens i Meri."
<BR>&nbsp;&nbsp;&nbsp;&nbsp;&nbsp;"Postoji li još kakav predlog?"
<BR>&nbsp;&nbsp;&nbsp;&nbsp;&nbsp;Džon je pokušavao da smisli nešto, ali je sav bio ispunjen bolnom mržnjom i raspinjao se između neke vrste nade i očajanja.
<BR>&nbsp;&nbsp;&nbsp;&nbsp;&nbsp;Piri reče: "Nalazimo se u ravnici. Kada bi se jedan od nas uspuzao uz onaj hrast tamo, možda bi mogao da ih pronađe pomoću teleskopa."
<BR>&nbsp;&nbsp;&nbsp;&nbsp;&nbsp;Hrast je stojao pored samog puta. Rodžer ga je pažljivo odmerio. "Poduprite me da se dokopam prve grane, a posle ću se, nadam se, već nekako snaći."
<BR>&nbsp;&nbsp;&nbsp;&nbsp;&nbsp;Lako se uspuzao uz drvo; morao je visoko da se popne da bi pronašao otvor u lišću kroz koji se pružao vidik. Jedva su ga mogli videti odozdo. Iznenada je uzviknuo:
<BR>&nbsp;&nbsp;&nbsp;&nbsp;&nbsp;"Eno ih!"
<BR>&nbsp;&nbsp;&nbsp;&nbsp;&nbsp;Džon je povikao: "Gde su?"
<BR>&nbsp;&nbsp;&nbsp;&nbsp;&nbsp;"Oko tri četvrti milje udaljeni odavde. Sklonili su se na jednu njivu sa leve strane puta. Odmah silazim."
<BR>&nbsp;&nbsp;&nbsp;&nbsp;&nbsp;Džon upita: "A En - a Meri?"
<BR>&nbsp;&nbsp;&nbsp;&nbsp;&nbsp;Rodžer se smandrljao niz drvo, skočivši sa najniže grane. Izbegavao je da pogleda Džona u oči.
<BR>&nbsp;&nbsp;&nbsp;&nbsp;&nbsp;"Video sam i njih."
<BR>&nbsp;&nbsp;&nbsp;&nbsp;&nbsp;Piri reče razmišljajući: "Sa leve strane puta. Da li su se duboko povukli na njivu?"
<BR>&nbsp;&nbsp;&nbsp;&nbsp;&nbsp;"Nalaze se daleko od prolaza - ali odmah iza žive ograde. Ako budemo hteli da im priđemo pravo s puta, moraćemo ići na slepo."
<BR>&nbsp;&nbsp;&nbsp;&nbsp;&nbsp;Piri je prišao svom fordu. Vratio se sa teškom sportskom puškom u ruci; za nju se bio opredelio.
<BR>&nbsp;&nbsp;&nbsp;&nbsp;&nbsp;On reče: "Da prevalim tri četvrti milje - potrebno mi je deset minuta. Po isteku tog vremena vi ćete sitroenom dojuriti za mnom i zaustaviti se par stotina jardi iznad mesta na kome se oni nalaze. Opalićete dva, tri metka, ali ne na njih, već duž puta. Pretpostavljam da će posle toga zauzeti položaj kakav želim."
<BR>&nbsp;&nbsp;&nbsp;&nbsp;&nbsp;"Deset minuta!" uzviknu Džon.
<BR>&nbsp;&nbsp;&nbsp;&nbsp;&nbsp;"Želite li da ih izbavimo žive?" reče Piri.
<BR>&nbsp;&nbsp;&nbsp;&nbsp;&nbsp;"Ali šta - ako se lupeži izgube pre nego što mi stignemo?"
<BR>&nbsp;&nbsp;&nbsp;&nbsp;&nbsp;"Čućete ih, ukoliko to pokušaju. Moraće da nadignu priličnu buku dok se budu izvlačili iz njive. Čim čujete motor gonite ih sitroenom i ne ustežite se da pucate na njih." Zastao je dvoumeći se. "Shvatate li me, gotovo je sigurno da u tom slučaju neće sa sobom povesti vašu ženu i kćer."
<BR>&nbsp;&nbsp;&nbsp;&nbsp;&nbsp;Piri je lako i neodređeno klimnuo glavom, a zatim krenuo niz put. Malo dalje naišao je na jednu rupu u živoj ogradi i provukao se kroz nju.
<BR>&nbsp;&nbsp;&nbsp;&nbsp;&nbsp;Rodžer je gledao na svoj sat. "Moramo se pripremiti;" rekao je. "Olivija, Milisent - vi ćete preći sa dečacima u ford. Hajdemo, Džoni."
<BR>&nbsp;&nbsp;&nbsp;&nbsp;&nbsp;Džon je seo pored njega na prednje sedište sitroena. Bolno je razvukao usne u osmeh.
<BR>&nbsp;&nbsp;&nbsp;&nbsp;&nbsp;"Odlično ovo vodim, zar ne?"
<BR>&nbsp;&nbsp;&nbsp;&nbsp;&nbsp;Rodžer ga pogleda iskosa. "Smiri se, čoveče. Treba da si srećan što si pri svesti."
<BR>&nbsp;&nbsp;&nbsp;&nbsp;&nbsp;Džon je osetio kako mu se nokti zarivaju u sedište automobila.
<BR>&nbsp;&nbsp;&nbsp;&nbsp;&nbsp;"Svakog trenutka..." zausti on. "Prljave svinje! Gospode bože, znam da En teško pati, ali Meri..."
<BR>&nbsp;&nbsp;&nbsp;&nbsp;&nbsp;Rodžer je ponovio: "Smiri se, čoveče." Još jednom je pogledao na sat. "Ako bude sreće, našim prijateljima sa druma ostalo je još samo devet minuta života."
<BR>&nbsp;&nbsp;&nbsp;&nbsp;&nbsp;Jedna misao se preplitala sa ostalim mislima koje su proizvoljno i neočekivano prolazile kroz Džonovu glavu; najzad je uspeo da se izrazi:
<BR>&nbsp;&nbsp;&nbsp;&nbsp;&nbsp;"Upravo smo prošli pored telefonške govornice. Nikom nije palo na pamet da pozove policiju."
<BR>&nbsp;&nbsp;&nbsp;&nbsp;&nbsp;"Čemu to?" rekao je Rodžer. "Javna bezbednost više ne postoji. Sada je i to privatna stvar." Vrhovima prstiju je dobovao po volanu. "Podjednako kao i osveta."
<BR>&nbsp;&nbsp;&nbsp;&nbsp;&nbsp;Preostall deo vremena nisu progovorili ni reči. I dalje ćuteći Rodžer je upalio motor i dao gas, jurili su između živih ograda. Kako se sitroen kretao najvećom mogućom brzinom duž uzanog puta, dizao je veliku galamu. Za manje od jednog minuta projurili su pored prolaza koji je vodio na njivu, i u magnovenju ugledali vokshol parkiran iza žive ograde. Put se u pravoj liniji produžavao još pedesetak jardi. Rodžer je snažno zakočio ispred krivine i postavio automobil popreko da bi što bolje zakrčio put.
<BR>&nbsp;&nbsp;&nbsp;&nbsp;&nbsp;Džon je naglo otvorio vrata sa svoje strane. U ruci je držao automatsku pušku iz Rodžerovih kola; naslonivši se na karoseriju sitroena, opalio je samo nekoliko metaka. U mirno letnje popodne pucnji su odjeknuli kao kada strele udare o štit. A zatim su sa izvesne razdaljine doprla tri druga pucnja. Posle toga je nastala tišina.
<BR>&nbsp;&nbsp;&nbsp;&nbsp;&nbsp;Rodžer je i dalje sedeo u automobilu. Džon mu reče:
<BR>&nbsp;&nbsp;&nbsp;&nbsp;&nbsp;"Provući ću se kroz ogradu. A ti bolje ostani ovde."
<BR>&nbsp;&nbsp;&nbsp;&nbsp;&nbsp;Rodžer se saglasio, klimnuvši glavom. Živa ograda je bila gusta, ali je Džon snažno krčio sebi put, dok su mu bodlje crnoga gloga parale kožu. Pogledom je obuhvatio njivu. Po zemlji su bila prostrta ljudska tela. Na drugom kraju je video Pirija kako mirno korača, spretno noseći svoju pušku ispod ruke. Džon oslušnu i ču kako neko ječi. Stao je da trči, dok su mu se noge klizale i iskretale preko poorane njive.
<BR>&nbsp;&nbsp;&nbsp;&nbsp;&nbsp;En je držala Meri u naručju sedeći na zemlji pored automobila. Obe su bile žive. Ječanje koje je maločas čuo dolazilo je od trojice pljačkaša koji su ležali u neposrednoj blizini. Kada se Džon približio, jedan od njih - žilavi čovečuljak uzana lica koje je pokrivala čekinjasta crvena brada - stade da se diže. Jedna ruka mu je mlitavo visila, ali je u drugoj držao revolver.
<BR>&nbsp;&nbsp;&nbsp;&nbsp;&nbsp;Džon je spazio kada je Piri podigao svoju pušku, hitro, ali bez žurbe. Zatim je odjeknulo nekoliko metaka puške sa prigušivačem, i čovek je pao uz krik bola. Ptica, koja je bila sletela na živu ogradu posle prvih pucnjeva, ponovo je uzletela klepećući krilima prema čistom nebu. Džon je doneo ćebad iz automobila i pokrio En i Meri koje su i dalje ostale na istom mestu. A zatim reče šapatom, kao da se boji da će im i sam ljudski govor uvećati bol:
<BR>&nbsp;&nbsp;&nbsp;&nbsp;&nbsp;"Drage En - Meri - sada je sve prošlo."
<BR>&nbsp;&nbsp;&nbsp;&nbsp;&nbsp;Nisu mu odgovorile. Meri je tiho jecala. En pogleda svog muža, pa se okrete na drugu stranu.
<BR>&nbsp;&nbsp;&nbsp;&nbsp;&nbsp;Piri je prevalio i nekoliko preostalih jardi. Ritnuo je čoveka koji mu je bio najbliži, bez strasti, ali precizno. Čovek ciknu, a zatim ponovo poče da ječi.
<BR>&nbsp;&nbsp;&nbsp;&nbsp;&nbsp;U tom trenutku se pojavio Rodžer sa revolverom u ruci; pravo sa puta prošao je kroz otvor u živoj ogradi. Pažljivo je posmatrao prizor, pogled mu je brzo prešao sa šćućurene ženu i devojčicu na tri ranjena čoveka. Zatim se obratio Piriju.
<BR>&nbsp;&nbsp;&nbsp;&nbsp;&nbsp;"Ovoga puta posao nije obavljen tako besprekorno kao prošlog", primetio je on.
<BR>&nbsp;&nbsp;&nbsp;&nbsp;&nbsp;"Došao sam do zaključka", reče Piri - njegov glas, kao i sam prizor nesreće i krvi u kome je on odigrao svoju ulogu nalazili su se u potpunom neskladu sa mirnim letnjim pejzažem - "da grešnici nemaju prava da umru tako brzo kao nevini. Čudna misao, zar ne?" Zatim se zagledao u Džona. "Po meni vi imate pravo na egzekuciju."
<BR>&nbsp;&nbsp;&nbsp;&nbsp;&nbsp;Jedan od trojice pljačkaša bio je ranjen u kuk. Ležao je u neobično iskrivljenom položaju, šakom pritiskujući ranu. Lice mu je bilo skvrčeno, kao u deteta, puno bora koje su izražavale bol i jad. Pa ipak je pratio ono što je Piri govorio. Pogledao je Džona sa izrazom životinjskog preklinjanja.
<BR>&nbsp;&nbsp;&nbsp;&nbsp;&nbsp;Džon je okrenuo glavu. Rekao je: "Vi ga dokrajčite."
<BR>&nbsp;&nbsp;&nbsp;&nbsp;&nbsp;Potišten i obuzet nekim ravnodušnim čuđenjem razmišljao je: nekada bi se u ovakvom slučaju morao voditi proces. Danas je zakon proizvoljno izgovorena reč na oranici i dokazana puškama.
<BR>&nbsp;&nbsp;&nbsp;&nbsp;&nbsp;Svoju želju nije uputio nikom posebno. Pogledao je En i Meri, a zatim čuo repetiranje Rodžerovog revolvera, jedanput; pa drugi put; pucnje je propratio dubok uzdah koji je označavao kraj jedne agonije. Tada En uzviknu:
<BR>&nbsp;&nbsp;&nbsp;&nbsp;&nbsp;"Rodžere!"
<BR>&nbsp;&nbsp;&nbsp;&nbsp;&nbsp;Rodžer joj se obrati blagim glasom: "Molim, En."
<BR>&nbsp;&nbsp;&nbsp;&nbsp;&nbsp;En je nežno spustila Meri na zemlju i stala na noge. Škripala je zubima da savlada bol; Džon joj pritrča da joj pomogne. Još mu je automatska puška bila prebačena preko ramena. Pokušao je da odvrati svoju ženu kada se mašila za nju, ali mu je ona istrže iz ruku.
<BR>&nbsp;&nbsp;&nbsp;&nbsp;&nbsp;Dvojica su bila mrtva. Treći, još živ, bio je čovečuljak ranjen u kuk. En je posrćući napravila nekoliko koraka i stala pored njega. On podiže pogled prema njoj; Džon je video kako se na njegovom licu pored izraza straha i mučnog bola počela da rađa nada.
<BR>&nbsp;&nbsp;&nbsp;&nbsp;&nbsp;On progovori: "Oprostite, gospođo, oprostite mi."
<BR>&nbsp;&nbsp;&nbsp;&nbsp;&nbsp;Govorio je upadljivim jorkširskim akcentom. To ga podseti na jednog šofera iz njegovog nekadašnjeg voda, za vreme rata u severnoj Africi, koji je govorio istim dijalektom; bio je to veseli mali debeljko koga je bomba raznela pred samom Bizertom.
<BR>&nbsp;&nbsp;&nbsp;&nbsp;&nbsp;En je podigla pušku. Čovek je kriknuo:
<BR>&nbsp;&nbsp;&nbsp;&nbsp;&nbsp;"Ne, gospođo, ne! Ja sam otac..."
<BR>&nbsp;&nbsp;&nbsp;&nbsp;&nbsp;Enin glas je bio hladan. "Ne činim ovo zbog sebe", reče.
<BR>&nbsp;&nbsp;&nbsp;&nbsp;&nbsp;"Već da osvetim svoju kćer. Kada si... zaklela sam se da ću te ubiti, ako mi se ukaže prilika."
<BR>&nbsp;&nbsp;&nbsp;&nbsp;&nbsp;"Ne! Ne smete to učiniti. To je ubistvo!"
<BR>&nbsp;&nbsp;&nbsp;&nbsp;&nbsp;S mukom je otkočila automatsku pušku. On je s nevericom i razrogačeno posmatrao šta radi; kada su meci počeli da mu paraju telo, oči su mu i dalje bile široko otvorene. Vrisnuo je jednom, možda dvaput i zanemeo. Ona nije prestajala da puca sve dok se šaržer nije ispraznio. Posle toga je nastala relativna tišina, koju su jedino prekidali Merini jecaji.
<BR>&nbsp;&nbsp;&nbsp;&nbsp;&nbsp;Piri reče mirno: "Odlično ste to izveli, g-đo Kanstens. Savetujem vam da se sada malo odmorite, dok mi budemo izvlačili kola na put."
<BR>&nbsp;&nbsp;&nbsp;&nbsp;&nbsp;Rodžer reče: "Ja ću ih izvući."
<BR>&nbsp;&nbsp;&nbsp;&nbsp;&nbsp;Ušao je u vokshol i naglo ih skrenuo. Zadnji točak je prešao preko tela jednog od pljačkaša. Proterao je kola krzo otvor u živici, a zatim ih isterao na put. Doviknuo je ostalima:
<BR>&nbsp;&nbsp;&nbsp;&nbsp;&nbsp;"Dovedite ih, u redu?"
<BR>&nbsp;&nbsp;&nbsp;&nbsp;&nbsp;Džon je uzeo u naručje svoju kćer i odneo je do automobila. Piri je pomogao Džonovoj supruzi. Kada su obe bile smeštene u kola, Rodžer je nekoliko puta pritisnuo sirenu. A zatim je izašao iz automobila, rekavši Džonu:
<BR>&nbsp;&nbsp;&nbsp;&nbsp;&nbsp;"Preuzmi volan. Moramo se što pre ukloniti odavde možda su pucnji privukli nečiju pažnju. Sem toga, Olivija treba da ukaže pomoć En i Meri."
<BR>&nbsp;&nbsp;&nbsp;&nbsp;&nbsp;Džon je pokazao rukom na njivu. "A oni?"
<BR>&nbsp;&nbsp;&nbsp;&nbsp;&nbsp;Još su kroz otvor u živici mogli videti tri leša opružena na mrkoj zemlji. Muve su već bile počele da sleću na njih. Rodžer se iskreno iznenadio. "Šta ćemo sa njima?"
<BR>&nbsp;&nbsp;&nbsp;&nbsp;&nbsp;"Zar ih nećemo sahraniti?"
<BR>&nbsp;&nbsp;&nbsp;&nbsp;&nbsp;Piri se suvo zacereka. "Bojim se da nećemo imati vremena za takvo delo milosrđa."
<BR>&nbsp;&nbsp;&nbsp;&nbsp;&nbsp;U tom trenutku je stigao ford iz koga je izašla Olivija i pohitala ka En i Meri. Piri se uputio da zauzme njeno mesto za volanom.
<BR>&nbsp;&nbsp;&nbsp;&nbsp;&nbsp;Rodžer reče: "Nema nikakvog smisla da ih sahranjujemo. I bez toga smo izgubili u vremenu. Vozi sve do iznad Todkastera, važi?"
<BR>&nbsp;&nbsp;&nbsp;&nbsp;&nbsp;Džon je potvrdno klimnuo glavom. Piri im doviknu:
<BR>&nbsp;&nbsp;&nbsp;&nbsp;&nbsp;"Ja ću biti zaštitnica."
<BR>&nbsp;&nbsp;&nbsp;&nbsp;&nbsp;"Odlično", reče Rodžer. "A sad napred."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
