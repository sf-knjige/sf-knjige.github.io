<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Za vreme svog stražarenja, Milisent je u daljini prema jugu spazila najpre jedan, pa drugi, i treći blesak svetla; dugo potom čula je nekakav tutanj i tandrkanje. Možda su to eksplozije atomskih bombi. Pitanje joj se istog časa učini bespredmetnim. Po svoj prilici, oni nikada neće u potpunosti saznati šta se tih dana odigralo u gusto naseljenim oblastima njihove zemlje, mada ih, istini za volju, to više i nije zanimalo.
<BR>&nbsp;&nbsp;&nbsp;&nbsp;&nbsp;Sasvim se razdanilo kada su krenuli na put; vreme je bilo prohladno, ali sa nagoveštajima da će otopliti. Cilj koji je Džon odredio bio je da pređu severni deo mašamskih vresišta sve do Kaverdejla. Posle toga će sporednim putevima nastaviti preko Karltonskih močvara, zatim sa severne strane ući u Venslidejl, a odatle se prebaciti u Vestmurland. Nedaleko do mesta na kome su prenoćili, naišli su na farmersku kuću; Rodžer je predložio da je napadnu zbog hrane. Džon je energično odbacio njegov predlog, obrazlažući da se kuća nalazi isuviše blizu Mašama. Nije im bilo poznato do koje granice su stanovnici Mašama nameravali da brane svoje zaleđe. Čim čuje pucnje, grupa naoružanih Ijudi bi lako mogla da dođe iz grada.
<BR>&nbsp;&nbsp;&nbsp;&nbsp;&nbsp;Zbog toga su izbegavali naseljena mesta i putovali preko golih njiva, strogo se držeći živih ograda i kamenih zidova koji su omeđavali pojedine komplekse zemljišta. Bilo je oko pola sedam kada su prešli glavni drum severno od Mašama; osećalo se da je sunce zagrejalo vazduh. Dečaci su bili malo isuviše čili, te su morali da ih opominju da nepotrebno ne troše snagu trčeći okolo. Svi su izgledali nekako izletnički, sem En koja je i dalje ćutala, bila potištena i povučena.
<BR>&nbsp;&nbsp;&nbsp;&nbsp;&nbsp;Milisent je na to Džonu skrenula pažnju, dok su slučajno koračali jedno pored drugog preko terena pokrivenog drobljenim kamenjem.
<BR>&nbsp;&nbsp;&nbsp;&nbsp;&nbsp;Ona reče: "En ne treba da prima stvari isuviše k srcu, Džoni. Što je bilo, bilo je."
<BR>&nbsp;&nbsp;&nbsp;&nbsp;&nbsp;Džon je pogleda iskosa. Urednost je bila osobina kojom se Milisent odlikovala, čak je i tog trenutka izgledala kao da je izašla u uobičajenu šetnju po polju. Piri je, sa svojom puškom ispod ruke, koračao petnaestak jardi ispred njih.
<BR>&nbsp;&nbsp;&nbsp;&nbsp;&nbsp;"Mislim da nju ne muči ono što se dogodilo", odgovorio joj je Džon, "već pre ono što je posle toga sama učinila."
<BR>&nbsp;&nbsp;&nbsp;&nbsp;&nbsp;"Na to sam i mislila kada sam rekla, što je bilo bilo je", reče Milisent. Ona uputi Džonu pogled iskrenog divljenja. "Svidelo mi se kako ste sinoć postupili. Nekako prosto i jednostavno. Dopada mi se čovek koji zna šta želi, koji nastoji da ostvari svoju želju i koji uspeva u tome."
<BR>&nbsp;&nbsp;&nbsp;&nbsp;&nbsp;Ne gledajući je u lice, Džon pomisli: ona mora biti preko dvadeset pet godina mlađa od Pirija; vitka je i lepo građena. Milisent uhvati njegov kosi pogled i nasmeši se. On tada sa zaprepašćenjem otkri izvesno značenje u tom njenom osmehu.
<BR>&nbsp;&nbsp;&nbsp;&nbsp;&nbsp;Reče kratko: "Neko mora donositi odluke."
<BR>&nbsp;&nbsp;&nbsp;&nbsp;&nbsp;"U početku sam mislila da se nećete proslaviti u tome. Ali sam sinoć shvatila da sam vas pogrešno ocenila."
<BR>&nbsp;&nbsp;&nbsp;&nbsp;&nbsp;Nije ga iznenadila sama pohota koju je nagoveštavao njen osmeh, zaključio je, već njena pojava u ovom kontekstu. Piri neizostavno mora biti rogonja već duže vreme, ali takve se stvari dešavaju u Londonu, tom prezagušenom odgajalištu malih ljudi u kome jedan izlet više u požudu, nema nikakvog stvarnog značaja. Međutim, ovde gde je njihova međuzavisnost podjednako jasno ocrtana, kao što ove jalove međe odvajaju pređašnja vresišta, to je i te kako važno. Možda bi ponovo mogla preovladati etika koja dozvoljava vođi grupe da izabere sebi ženu koju želi. Ali, stari načini sporazumevanja pomoću migova, odgurkivanja i skrivenih nagoveštaja podjednako su mrtvi kao i poslovni sastanci i izlasci u pozorište - mrtvi i bez nade da će vaskrsnuti. Sama činjenica što ga je prenerazio Milisentin promašaj da to shvati, bila je dokaz koliko se ovo shvatanje duboko utisnulo u njegovo biće i uslovilo njegov stav.
<BR>&nbsp;&nbsp;&nbsp;&nbsp;&nbsp;On reče još oštrije nego ranije: "Preuzmite onaj kofer od Olivije. Dovoljno dugo ga je nosila."
<BR>&nbsp;&nbsp;&nbsp;&nbsp;&nbsp;Ona lako podiže obrve. "Prihvatam naredbu, veliki šefe. Sve što vi kažete stoji."
<BR>
<BR>&nbsp;&nbsp;&nbsp;&nbsp;&nbsp;Na samoj ivici Vitonskog vresišta naišli su na ovo za čim je Džon tragao - na malu osamljenu farmersku kuću čije su sve zgrade bile zbijene. Stajala je na blagoj uzvišici okružena njivama zasađenim krompirom. Iz dimnjaka se pušio dim. Namah ga je to zbunilo, ali se brzo setio da se, verovatno, u ovako udaljenom kraju mora kuvati na uglju čak i leti. Dao je izvesne naloge Piriju. Ovaj je klimnuo glavom u znak saglasnosti, i sa tri prsta desne ruke protrljao svoj nos; Džon se tada podseti da je napravio isti pokret pre nego što će krenuti za otmičarima koji su sa sobom odveli En i Meri.
<BR>&nbsp;&nbsp;&nbsp;&nbsp;&nbsp;Zajedno sa Rodžerom, Džon se uputio prema farmerskoj ući. Uopšte nisu pokušavali da se prišunjaju: naprotiv, nemarno su koračali kao da ih na to podstiče čista radoznalost. Džon je zapazio kada je neko pomerio zavesu na jednom od prednjih prozora; sem toga nije bilo nikakvog znaka da su primećeni. Stari pas se sunčao naslonjen o kućni zid. Pod nogama im je rskao šljunak; bio je to onaj dobro poznati i prijateljski šum.
<BR>&nbsp;&nbsp;&nbsp;&nbsp;&nbsp;Na vratima se nalazio zvekir u obliku ovnove glave. Džon podiže kariku i pusti je da padne svom težinom; ona tupo udari o metalnu osnovu. Kada su iznutra začuli bat koraka, njih dvojica se povukoše malo udesno.
<BR>&nbsp;&nbsp;&nbsp;&nbsp;&nbsp;Vrata se širom otvoriše. Domaćin je morao celim telom da zakorači na prag da bi mogao čestito da ih vidi. Bio je to krupan čovek sa sitnim i hladnim očima na crvenom vetrom opaljenom licu Džon je sa zadovoljstvom primetio da i on drži u ruci pušku.
<BR>&nbsp;&nbsp;&nbsp;&nbsp;&nbsp;Čovek upita: "Šta želite? Nemamo ništa za prodaju, ukoliko tražite hranu."
<BR>&nbsp;&nbsp;&nbsp;&nbsp;&nbsp;Ostao je da stoji povučen u dovratak.
<BR>&nbsp;&nbsp;&nbsp;&nbsp;&nbsp;Džon odgovori: "Hvala vam. Ne oskudevamo u hrani. Ali imamo nešto što bi vas, nadamo se, moglo zanimati."
<BR>&nbsp;&nbsp;&nbsp;&nbsp;&nbsp;"Zadržite to za sebe", reče čovek. "Zadržite, kad vam kažem, i čistite se."
<BR>&nbsp;&nbsp;&nbsp;&nbsp;&nbsp;"U tom slučaju...", reče Džon.
<BR>&nbsp;&nbsp;&nbsp;&nbsp;&nbsp;Jednim skokom našao se u kući i naslonio uza zid desno od vrata iza farmerovih leđa. Ovaj je brzo reagovao. "Ako nameravate da pucate..." reče. Okrenuo se sa puškom na gotovs i prstom na obaraču.
<BR>&nbsp;&nbsp;&nbsp;&nbsp;&nbsp;Tada se na izvesnoj razdaljini začu prasak i u isti mah se glomazno telo zanese ka unutrašnjosti kuće, kao kada lutkar zategne kanap na svojoj lutki; najzad se skljoka pred njima. Dok je farmer padao prst mu se zgrči. Njegova puška stade da prašti; meci su jedan za drugim udarili u zid farmerske kuće, dok su se njihovi odjeci rasipali prema mirnom nebu. Stari pas se prenu i slabačko zalaja okrenut suncu. Iz kuće dopre nešto kao vrisak, a zatim nastade tišina.
<BR>&nbsp;&nbsp;&nbsp;&nbsp;&nbsp;Džon je izvukao lovačku pušku ispod leša koji je bio nalegao na nju. Jedan metak se bio zadržao u njoj. Dao je znak glavom Rodžeru, a zatim prekoračio mrtvog ili umirućeg čoveka i uputio se u kuću. Vrata iz predsoblja su vodila pravo u veliku dnevnu sobu koja je bila zamračena. Džonov pogled su najpre privukla zatvorena vrata koja su nekud dalje vodila, a zatim prazne stepenice koje su se pele iz jednog ugla. Prošlo je nekoliko sekundi pre nego što je spazio ženu koja je stajala u senci pored stepenica.
<BR>&nbsp;&nbsp;&nbsp;&nbsp;&nbsp;Bila je vrlo visoka, ali za razliku od farmera izrazito mršava. Gledala ih je obojicu pravo u oči; i sama je držala pušku u ruci. Rodžer je ugledao njenu priliku u isto vreme kada i Džon. On povika:
<BR>&nbsp;&nbsp;&nbsp;&nbsp;&nbsp;"Pazi, Džoni!"
<BR>&nbsp;&nbsp;&nbsp;&nbsp;&nbsp;Učinila je pokret rukom duž puške, ali se istovremeno i Džon mašio za obarač. Prasak puške još je snažnije zaglušivao u zatvorenom prostoru sobe. Žena je za trenutak zadržala uspravan položaj, a zatim je, držeći se za ogradu s leve strane, stala da pada. Pošto se sručila na zemlju, počela je da ciči; cičala je tako visokim, prigušenim glasom.
<BR>&nbsp;&nbsp;&nbsp;&nbsp;&nbsp;Rodžer izusti: "Oh, Gospode bože!"
<BR>&nbsp;&nbsp;&nbsp;&nbsp;&nbsp;Džon reče: "Nema razloga da se ovde više zadržavamo. Idemo dalje. Uzmi i ovu drugu pušku, pa hajde da pretražimo kuću. Dva puta smo imali sreće, ali to ne znači da je moramo imati i treći put."
<BR>&nbsp;&nbsp;&nbsp;&nbsp;&nbsp;Posmatrao je Rodžera kada je teška srca istrgao pušku iz ženinih ruku; nije reagovala ni na koji način, samo je i dalje cičala.
<BR>&nbsp;&nbsp;&nbsp;&nbsp;&nbsp;Rodžer reče: "Njeno lice..."
<BR>&nbsp;&nbsp;&nbsp;&nbsp;&nbsp;"Ti pogledaj prizemlje", reče mu Džon, "a ja ću se popeti na sprat."
<BR>&nbsp;&nbsp;&nbsp;&nbsp;&nbsp;Brzo je pretraživao gornji sprat, nogom otvarajući vrata. Tek pošto je zavirio gotovo u svaku prostoriju, shvatio je da je zaboravio nešto - bio je to drugi šaržer; jer za vreme dok bi ponovo punio svoju lovačku pušku, praktično bi bio bez oružja. Ostala su još jedna vrata neotvorena. Zastao je i odmah sledećeg trenutka ih otvorio nogom.
<BR>&nbsp;&nbsp;&nbsp;&nbsp;&nbsp;Bila je to mala spavaća soba. Mlada devojka od oko petnaest godina sedela je u krevetu. Uperila je u njega prestrašen pogled. On joj naredi: "Ostani gde si. Shvataš li? Ništa ti se neće dogoditi ako ne budeš mrdnula odavde."
<BR>&nbsp;&nbsp;&nbsp;&nbsp;&nbsp;"Oni pucnji..." reče ona. "Mama, tata - šta znače oni pucnji? Da li su..."
<BR>&nbsp;&nbsp;&nbsp;&nbsp;&nbsp;Džon reče hladno: "Nemoj napuštati sobu."
<BR>&nbsp;&nbsp;&nbsp;&nbsp;&nbsp;U bravi se nalazio ključ. Izašao je iz sobe i zaključao vrata sa spoljne strane. Žena je u prizemlju još cičala, ali ne tako snažno kao ranije. Rodžer je stao pored njenog tela i ostao prikovana pogleda.
<BR>&nbsp;&nbsp;&nbsp;&nbsp;&nbsp;Džon upita: "I?"
<BR>&nbsp;&nbsp;&nbsp;&nbsp;&nbsp;Rodžer lagano skrete pogled. "Sve je u redu. Nikog više nisam ovde našao." Ponovo je upro pogled u ženu. "Doručak im se kuva na štednjaku."
<BR>&nbsp;&nbsp;&nbsp;&nbsp;&nbsp;Piri je lagano ušao kroz otvorena vrata. Oborio je pušku čim je shvatio da ne preti nikakva opasnost.
<BR>&nbsp;&nbsp;&nbsp;&nbsp;&nbsp;"Misija je izvršena", prokomentarisao je. "I ona je imala pušku? Ima li ih još u kući?"
<BR>&nbsp;&nbsp;&nbsp;&nbsp;&nbsp;"Pušaka ili ljudi?" upitao ga je Džon. "Osim ove dve nisam video više nijednu drugu pušku, a ti Rodž?"
<BR>&nbsp;&nbsp;&nbsp;&nbsp;&nbsp;I dalje zagledan u ženu Rodžer reče: "Ni ja."
<BR>&nbsp;&nbsp;&nbsp;&nbsp;&nbsp;"Na spratu se nalazi jedna devojka", reče Džon. "Kćerka. Zaključao sam je."
<BR>&nbsp;&nbsp;&nbsp;&nbsp;&nbsp;"Šta ćemo sa ovim?" Piri je vrhom jedne cipele pokazao na ženu koja je sada krkljala iz dubine grla.
<BR>&nbsp;&nbsp;&nbsp;&nbsp;&nbsp;"Sručio sam u nju rafal... uglavnom sam je pogodio u lice", reče Rodžer. "Sa nekoliko jardi razdaljine."
<BR>&nbsp;&nbsp;&nbsp;&nbsp;&nbsp;"U tom slučaju..." reče Piri. Kucnuo je kundak i pogledao Džona. "Slažete li se?"
<BR>&nbsp;&nbsp;&nbsp;&nbsp;&nbsp;Rodžer ih pogleda obojicu. Džon klimnu glavom. Zatim Piri priđe mestu na kome je ležala žena, a da ni u kom pogledu nije promenio uobičajeno držanje. Dok je nišanio reče: "Revolver je mnogo podesniji za ovu vrstu posla." Puška je prasnula, a žena prestala da krklja. "Sem toga nisam rad da nepotrebno trošim municiju. Nema izgleda da ćemo skoro doći do nje. Lovačke puške se mnogo češće mogu naći u ovim krajevima."
<BR>&nbsp;&nbsp;&nbsp;&nbsp;&nbsp;Džon reče: "Pazar nije loš - dve lovačke puške i po svoj prilici municija za dva obračuna."
<BR>&nbsp;&nbsp;&nbsp;&nbsp;&nbsp;Piri se nasmeši. "Nadam se da mi nećete zameriti što ću primetiti da će nam se isplatiti dva sledeća obračuna, ako nam donesu pola tuceta lovačkih pušaka. Međutim, ni ovo nije loše. Hoćemo li pozvati ostale, vreme je?"
<BR>&nbsp;&nbsp;&nbsp;&nbsp;&nbsp;"Da", odgovori Džon. "Mogli bismo."
<BR>&nbsp;&nbsp;&nbsp;&nbsp;&nbsp;Promuklim glasom Rodžer primeti: "Zar ne bi bilo pametnije da najpre uklonimo s puta ove leševe - pre nego što deca stignu ovamo?"
<BR>&nbsp;&nbsp;&nbsp;&nbsp;&nbsp;Džon je potvrdno klimnuo glavom. "U pravu si." Prekoračio je preko ženinog tela. "Obično je spremište ispod stepenica prazno. Da, tako sam i mislio. Dajte je ovamo. Samo trenutak - evo i metaka za lovačke puške. Najpre njih treba pokupiti." Zavirio je u mračne uglove ispod stepenica. "Čini mi se da je sada sve u redu. Ubacite je."
<BR>&nbsp;&nbsp;&nbsp;&nbsp;&nbsp;Sva trojica su morala da se udruže da bi preneli mrtvog farmera koji je ležao u vratima i strpali ga pored žene u zagrađen prostor ispod stepenica. Posle toga je Džon izašao ispred kuće i rukom dao znak ostalima. Dan je bio sunčan; vazduh mu se učinio svežiji nego ikad, jer napolju nije bilo ljutog mirisa baruta. Stari pas je ponovo zauzeo svoje uobičajeno mesto; ovoga puta je Džon shvatio da je pas zaista veoma star i verovatno slep. Čuvar kuće koji još živi, a više nije u stanju ništa da čuva, nema nikakve svrhe; pa ipak, nije nimalo besmisleniji, razmišljao je on, od slepih miliona čije su preteče oni sami. Oborio je pušku. U svakom slučaju, pas nije bio vredan da se na njega straći metak.
<BR>&nbsp;&nbsp;&nbsp;&nbsp;&nbsp;Žene i deca su se uspeli uz brdo. Razdragani izletnički izgled je iščezao; dečaci su pogruženo koračali ne progovarajući ni reč. Dejvi je prišao Džonu. Obratio mu se tihim glasom:
<BR>&nbsp;&nbsp;&nbsp;&nbsp;&nbsp;"Zbog čega ste pucali, tata?"
<BR>&nbsp;&nbsp;&nbsp;&nbsp;&nbsp;Džon se zagledao u oči svog sina. "Od sada ćemo se morati boriti za sve što nam je potrebno", odgovorio mu je. "Moraćemo se boriti za goli život. To ćeš i sam da naučiš."
<BR>&nbsp;&nbsp;&nbsp;&nbsp;&nbsp;"Da li ste ih ubili?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Gde ste sklonili leševe?"
<BR>&nbsp;&nbsp;&nbsp;&nbsp;&nbsp;"S puta. Uđi u kuću. Sada ćemo svi zajedno doručkovati." U vratima se nalazila lokva krvi, a druga na mestu na kome je ležala žena. Dejvi je pogledao i jednu i drugu, ali nije progovorio više ni reči.
<BR>&nbsp;&nbsp;&nbsp;&nbsp;&nbsp;Pošto su se svi okupili u dnevnoj sobi Džon reče:
<BR>&nbsp;&nbsp;&nbsp;&nbsp;&nbsp;"Ne želimo da se ovde dugo zadržavamo. Ne bi bilo loše kada bi nam žene pripremile doručak. U kuhinji ima jaja i jedan kaiš slanine. Radite brzo. Rodžer, Piri i ja u međuvremenu ćemo odabrati stvari koje ćemo sobom poneti."
<BR>&nbsp;&nbsp;&nbsp;&nbsp;&nbsp;Spuks upita: "Možemo li vam mi pomoći?"
<BR>&nbsp;&nbsp;&nbsp;&nbsp;&nbsp;"Ne. Vi, dečaci, ostanite ovde i odmorite se. Pred nama se nalazi dug dan."
<BR>&nbsp;&nbsp;&nbsp;&nbsp;&nbsp;Kao i Dejvi pre nje, Olivija se zagleda u lokve krvi na podu. Zatim reče:
<BR>&nbsp;&nbsp;&nbsp;&nbsp;&nbsp;"Bilo ih je samo dvoje?"
<BR>&nbsp;&nbsp;&nbsp;&nbsp;&nbsp;Džon je preseče: "I jedna devojka, nalazi se gore na spratu - njihova kćerka. Zaključao sam je."
<BR>&nbsp;&nbsp;&nbsp;&nbsp;&nbsp;Olivija se uputi ka stepenicama. "Sigurno umire od straha!" Džon je zaustavi pogledom. Zatim reče: "Već sam vam saopštio - nemamo vremena za gubljenje na nepotrebne sitnice. Postarajte se za ono do čega nam je stalo, a ostalo zanemarite."
<BR>&nbsp;&nbsp;&nbsp;&nbsp;&nbsp;Ona je oklevala za trenutak, a zatim se uputila pravo u kuhinju. Milisent je pošla za njom. En koja je stajala u vratima pored Meri reče:
<BR>&nbsp;&nbsp;&nbsp;&nbsp;&nbsp;"Dovoljne su dve. Mi ćemo ostati napolju. Ne dopada mi se miris u kući."
<BR>&nbsp;&nbsp;&nbsp;&nbsp;&nbsp;Džon je odobrio njenu želju klimanjem glave. "Kako hoćete. Možete napolju i jesti, ako vam se tako više sviđa."
<BR>&nbsp;&nbsp;&nbsp;&nbsp;&nbsp;En je umesto odgovora izvela Meri na sunce. Posle kratkog kolebanja, i Spuks je pošao za njima. Druga dva dečaka su sela na starinski kauč koji se nalazio ispod prozora. Na zidu preko puta njih, časovnik je ritmički otkucavao. Imao je staklena vratanca, tako da se mogla videti sva njegova mašinerija. Sedeli su buljeći u njega, i razgovarali šapatom.
<BR>&nbsp;&nbsp;&nbsp;&nbsp;&nbsp;Kada je hrana bila zgotovljena, i muškarci su dovršili prikupljanje neophodnih stvari. Pronašli su dva prostrana ruksaka i jedan manji, i u njih popakovali šunke, komade svinjskog mesa i usoljene govedine, kao i nešto domaćeg hleba. Povrh svega su stavili metke za puške. Sem toga, našli su i jednu staru vojničku čuturu. Rodžer je predložio da još nekoliko boca napune vodom, ali se Džon usprotivio. Putovaće kroz kraj koji je sasvim pristojno snabdeven vodom, a i inače su se dovoljno opteretili.
<BR>&nbsp;&nbsp;&nbsp;&nbsp;&nbsp;Pošto su završili sa obedom, Olivija je počela da skuplja tanjire. Tek kada se Milisent nasmejala, Džon je shvatio šta ona to radi. Tada ona ponovo spusti tanjire bez reda.
<BR>&nbsp;&nbsp;&nbsp;&nbsp;&nbsp;Džon reče: "Nema pranja sudova. Iz ovih stopa krećemo dalje. Mesto jeste usamljeno, ali je svaka kuća potencijalna zamka."
<BR>&nbsp;&nbsp;&nbsp;&nbsp;&nbsp;Muškarci podigoše ruksake i puške.
<BR>&nbsp;&nbsp;&nbsp;&nbsp;&nbsp;Olivija reče: "Šta ćemo sa devojkom?"
<BR>&nbsp;&nbsp;&nbsp;&nbsp;&nbsp;Džon,je pogleda iskosa. "Kako - šta ćemo sa devojkom?"
<BR>&nbsp;&nbsp;&nbsp;&nbsp;&nbsp;"Ne možemo je ostaviti - tek tako."
<BR>&nbsp;&nbsp;&nbsp;&nbsp;&nbsp;"Ako vas to muči", odgovori joj Džon, "dozvoljavam vam da se popnete gore i otključate vrata. Recite joj da može napustiti sobu kad god to zaželi. Sada više nije važno."
<BR>&nbsp;&nbsp;&nbsp;&nbsp;&nbsp;"Ali kako da je ostavimo samu u kući!" Pokazala je rukom na zagrađeno spremište ispod stepenica. "Sa ovima."
<BR>&nbsp;&nbsp;&nbsp;&nbsp;&nbsp;"Šta imate da predložite?"
<BR>&nbsp;&nbsp;&nbsp;&nbsp;&nbsp;"Mogli bismo da je povedemo sa sobom."
<BR>&nbsp;&nbsp;&nbsp;&nbsp;&nbsp;Džon odgovori: "Ne budite ludi, Olivija. Jasno vam je da ne možemo to učiniti."
<BR>&nbsp;&nbsp;&nbsp;&nbsp;&nbsp;Olivija ga razrogačeno pogleda. On je video da iza njene bojažljivosti stoji rešenost. Razmišljajući o njoj i o Rodžeru, Džon zaključi da su u časovima krize ljudi uvek skloni čudnom ponašanju.
<BR>&nbsp;&nbsp;&nbsp;&nbsp;&nbsp;Olivija reče: "Ako mi to ne dozvolite, ja ću ostati ovde pored nje."
<BR>&nbsp;&nbsp;&nbsp;&nbsp;&nbsp;"A Rodžer?" upita Džon. "A Stiv?"
<BR>&nbsp;&nbsp;&nbsp;&nbsp;&nbsp;Rodžer reče lagano: "Ako Olivija želi da ostane i mi ćemo ostati zajedno sa njom. I onako vam nismo potrebni, zar ne?"
<BR>&nbsp;&nbsp;&nbsp;&nbsp;&nbsp;Džon reče: "Ko će otvoriti vrata kada naiđe prvi prolaznik? Ti ili Olivija - možda Stiv?"
<BR>&nbsp;&nbsp;&nbsp;&nbsp;&nbsp;Zaćutali su. Otkucaji časovnika su označavali da prolaze sekunde letnjeg popodneva.
<BR>&nbsp;&nbsp;&nbsp;&nbsp;&nbsp;Tada reče Rodžer: "Zašto je ne bismo mogli povesti, ako Olivija to želi? Sa nama je, eto, i Spuks. Devojka nam sigurno ne može učiniti ništa nažao?"
<BR>&nbsp;&nbsp;&nbsp;&nbsp;&nbsp;Nervozan i ljut Džon reče: "Na osnovu čega mislite da ona treba da pođe sa nama? Pa maločas smo joj ubili roditelje."
<BR>&nbsp;&nbsp;&nbsp;&nbsp;&nbsp;"Uverena sam da bi rado pošla", reče Olivija.
<BR>&nbsp;&nbsp;&nbsp;&nbsp;&nbsp;"Koliko vremena će vam biti potrebno da je ubedite", upitao ih je Džon. "Dve. nedelje?"
<BR>&nbsp;&nbsp;&nbsp;&nbsp;&nbsp;Olivija i Rodžer izmenjaše poglede. Rodžer reče:
<BR>&nbsp;&nbsp;&nbsp;&nbsp;&nbsp;"Samo idite svi. Ja ću gledati da vas stignem - mislim zajedno sa devojkom, ukoliko pristane da krene."
<BR>&nbsp;&nbsp;&nbsp;&nbsp;&nbsp;Na to Džon reče Rodžeru: "Iznenađuješ me, Rodž. Uveren sam da je izlišno tebi ukazivati koliko je đavolski glupo da u ovom trenutku cepamo svoje snage?"
<BR>&nbsp;&nbsp;&nbsp;&nbsp;&nbsp;Njih dvoje mu ne odgovoriše. Piri, Milisent i dečaci su posmatrali prizor bez reči. Džon baci pogled na ručni časovnik.
<BR>&nbsp;&nbsp;&nbsp;&nbsp;&nbsp;"Evo, Olivija", reče on, "dajem vam tri minuta za razgovor sa devojkom. Može poći sa nama, ako želi. Ali više od tog vremena ne smemo potrošiti na ubeđivanje - niko od nas. Je li u redu?" Olivija klimnu glavom. "I ja ću se popeti gore sa vama."
<BR>&nbsp;&nbsp;&nbsp;&nbsp;&nbsp;On je pošao prvi uz stepenice, otključao je vrata i otvorio ih širom. Devojka je bila ustala iz postelje; gledala je gore prema nebu i klečala; verovatno se molila bogu. Džon se povukao u stranu da bi propustio Oliviju da uđe u sobu. Devojka ih razrogačeno pogleda; lice joj je bilo bezizrazno.
<BR>&nbsp;&nbsp;&nbsp;&nbsp;&nbsp;Olivija reče: "Želim da pođeš sa nama, draga. Putujemo na jedno sigurno mesto koje se nalazi u brdima. Izložila bi se velikoj opasnosti, kada bi ovde ostala."
<BR>&nbsp;&nbsp;&nbsp;&nbsp;&nbsp;Devojka reče: "Moja majka - čula sam je kako ciči; posle je zaćutala."
<BR>&nbsp;&nbsp;&nbsp;&nbsp;&nbsp;"Ona je mrtva", odgovori joj Olivija. "I tvoj otac, takođe. Nema nikakvog smisla da ostaneš ovde."
<BR>&nbsp;&nbsp;&nbsp;&nbsp;&nbsp;"Vi ste ih ubili", rekla je devojka. Uprla je pogled u Džona. "On ih je ubio."
<BR>&nbsp;&nbsp;&nbsp;&nbsp;&nbsp;Olivija reče: "Jeste. Oni su imali hrane, a mi nismo. Danas se ljudi bore za hranu. Mi smo izašli kao pobednici, a oni su izgubili bitku. To je nešto što se ne može izmeniti. Pa ipak, ja želim da ti pođeš sa nama."
<BR>&nbsp;&nbsp;&nbsp;&nbsp;&nbsp;Devojka im je okrenula leđa, a lice zagnjurila u postelju.
<BR>&nbsp;&nbsp;&nbsp;&nbsp;&nbsp;Reče prigušenim glasom:
<BR>&nbsp;&nbsp;&nbsp;&nbsp;&nbsp;"Ostavite me na miru! Idite, i ostavite me na miru!"
<BR>&nbsp;&nbsp;&nbsp;&nbsp;&nbsp;Džon je pogledao Oliviju i odmahnu glavom. Olivija priđe devojci i kleče pored nje, obgrlivši je rukom oko ramena. Zatim reče blago:
<BR>&nbsp;&nbsp;&nbsp;&nbsp;&nbsp;"Mi nismo rđavi. Prosto pokušavamo da spasemo sebe i svoju decu; zbog toga ljudi danas ubijaju kad god nemaju drugog izbora. Posle nas će doći gori nego što smo mi - ubijaće jednostavno ubijanja radi; možda i mučenja radi."
<BR>&nbsp;&nbsp;&nbsp;&nbsp;&nbsp;Devojka ponovi: "Ostavite me na miru."
<BR>&nbsp;&nbsp;&nbsp;&nbsp;&nbsp;"Nismo daleko odmakli ispred rulje", reče Olivija. "Svetina će početi da pristiže iz gradova u potrazi za hranom. Kuća slična ovoj privlačiće ih kao što lepak privlači muve. Tvoj otac i majka bi sigurno izgubili život kroz koji dan, a i ti zajedno s njima. Zar shvataš to?"
<BR>&nbsp;&nbsp;&nbsp;&nbsp;&nbsp;"Odlazite", reče devojka. Nije ih ni pogledala.
<BR>&nbsp;&nbsp;&nbsp;&nbsp;&nbsp;Džon reče: "Lepo sam vam rekao, Olivija. Ne možemo je povesti protiv njene volje. A što se tiče vaše odluke da ostanete pored nje - pa maločas ste sami rekli da je ova kuća zamka smrti."
<BR>&nbsp;&nbsp;&nbsp;&nbsp;&nbsp;Olivija se uspravi iz klečećeg položaja, kao da se povinuje Džonovim rečima. Međutim, ona zgrabi devojku za ramena i okrete je licem prema sebi. Imala je prilično snažne mišice i sada je primenila tu svoju snagu, ali ne grubo, već odlučno.
<BR>&nbsp;&nbsp;&nbsp;&nbsp;&nbsp;Najzad reče: "Slušaj šta ti govorim! Bojiš se, reci istinu? Priznaj!"
<BR>&nbsp;&nbsp;&nbsp;&nbsp;&nbsp;Pogledom uperenim u devojku držala je kao u nekoj opčinjenosti. Devojka potvrdi glavom.
<BR>&nbsp;&nbsp;&nbsp;&nbsp;&nbsp;"Poći ćeš sa nama", reče Olivija. "Idemo preko Penina u jedno mesto u Vestmuerlandu gde ćemo svi biti bezbedni, i gde više neće biti ubijanja ni grubosti." Olivijina uobičajena uzdržanost potpuno je nestala; govorila je obuzeta gorkim gnevom koji je imao snagu ubeđivanja. "Poći ćeš sa nama, neizostavno. Ubili smo ti i oca i majku, ali ako tebe spasemo donekle ćemo se iskupiti. Ni oni sami ne bi želeli da i ti ovde umreš."
<BR>&nbsp;&nbsp;&nbsp;&nbsp;&nbsp;Devojka je ćuteći buljila u nju. Olivija se obrati Džonu:
<BR>&nbsp;&nbsp;&nbsp;&nbsp;&nbsp;"Pričekajte napolju. Ja ću joj pomoći da se obuče. Nećemo se zadržati duže od par minuta."
<BR>&nbsp;&nbsp;&nbsp;&nbsp;&nbsp;Džon je slegao ramenima. "Sići ću dole da vidim da li su ostali spremni. Ali par minuta, upamtite."
<BR>&nbsp;&nbsp;&nbsp;&nbsp;&nbsp;"Odmah silazimo", reče Olivija.
<BR>&nbsp;&nbsp;&nbsp;&nbsp;&nbsp;Džon je u dnevnoj sobi zatekao Rodžera kako na pokazatelju radio-aparata koji se nalazio na trpezarijskom kredencu prebira po stanicama. Pogledao je Džona kada se ovaj pojavio gore na stepenicama.
<BR>&nbsp;&nbsp;&nbsp;&nbsp;&nbsp;"Ništa se ne čuje", reče. "Okretao sam Nort, Škotsku, Midland, London - i potpun muk."
<BR>&nbsp;&nbsp;&nbsp;&nbsp;&nbsp;"A Irsku?" upita Džon.
<BR>&nbsp;&nbsp;&nbsp;&nbsp;&nbsp;"Ništa nisam mogao da čujem. Možda je te stanice ovde nemoguće uhvatiti."
<BR>&nbsp;&nbsp;&nbsp;&nbsp;&nbsp;"Nije isključeno i da je aparat crkao."
<BR>&nbsp;&nbsp;&nbsp;&nbsp;&nbsp;"Našao sam jednu stanicu. Ne znam koji je jezik to bio - zvučalo je kao neki od srednjeevropskih jezika. U glasu je bilo nečeg zaista očajničkog."
<BR>&nbsp;&nbsp;&nbsp;&nbsp;&nbsp;"A kako stoji sa kratkim talasima?"
<BR>&nbsp;&nbsp;&nbsp;&nbsp;&nbsp;"Nisam pokušavao."
<BR>&nbsp;&nbsp;&nbsp;&nbsp;&nbsp;"Daj da ja probam." Rodžer se povukao u stranu; Džon prebaci dugme na kratke talase i stade lagano i pažljivo da pomera kazaljku. Prešao je tako tri četvrtine table, a da se ništa nije čulo. Najzad uhvati nekakav glas, bio je izvitoperen od krčanja i gubio se, ali je govorio engleski. Zaustavio je kazaljku na maksimali i do kraja pojačao zvuk:
<BR>&nbsp;&nbsp;&nbsp;&nbsp;&nbsp;"...fragmentarno, međutim, svi podaci govore u prilog da je zapadna Evropa prestala da postoji kao deo civilizovanog sveta."
<BR>&nbsp;&nbsp;&nbsp;&nbsp;&nbsp;Govornik je imao američki akcenat. Džon reče tiho: "Znači, njihova lepa zastava se još vije."
<BR>&nbsp;&nbsp;&nbsp;&nbsp;&nbsp;"Veliki broj aviona", nastavio je spiker, "sleteo je sinoć u raznim delovima Sjedinjenih Američkih Država i Kanade. Po naređenju predsednika Sjedinjenih Američkih Država, njihovim putnicima je dat azil. Među onima koji su stupili na tle naše zemlje nalaze se predsednik Francuske republike i stariji članovi francuske vlade; zatim kraljevske porodice Belgije i Holandije. Halifaks i Nova Škotska javljaju da su tamo bezbedno prispeli kraljevska porodica i vlada Velike Britanije. Prema istom izveštaju, bivši predsednik britanske vlade Rejmond Veling izjavio je da se zaprepašćujuća brzina kojom je nastupilo rasulo uglavnom mora pripisati glasinama kako će se najveći stambeni centri bombardovati atomskim bombama, sa ciljem da se spasu ostali delovi zemlje. Ove su glasine, tvrdi Veling, potpuno neosnovane, pa ipak su one prouzrokovale paniku. Kada mu je rečeno da je ovdašnji Centar za atomsku energiju tokom poslednjih nekoliko časova, zabeležio atomske eksplozije u Evropi, on je tvrdio da ne smatra sebe odgovornim za njih, ali pretpostavlja da je moguće da su izolovani elementi Vazduhoplovnih snaga preduzeli takve očajničke mere u nadi da će povratiti kontrolu."
<BR>&nbsp;&nbsp;&nbsp;&nbsp;&nbsp;Rodžer reče: "Stvar mu je iskliznula iz ruku, pa je prosto okrenuo leđa i pobegao."
<BR>&nbsp;&nbsp;&nbsp;&nbsp;&nbsp;"To je jedna od nerazjašnjenih misterija", reče Džon.
<BR>&nbsp;&nbsp;&nbsp;&nbsp;&nbsp;Spiker je nastavio: "Sledeći kominike, koji je potpisao predsednik Sjedinjenih Američkih Država, objavljen je u Vašingtonu danas u 21 čas.
<BR>&nbsp;&nbsp;&nbsp;&nbsp;&nbsp;Verujemo da će naša zemlja duboko ožaliti srozavanje, do varvarstva, Evrope, kolevke zapadne civilizacije. Iskreno nas boli i zaprepašćuje sve što se odigrava na drugoj strani Atlantskog okeana. To, međutim, ne znači da postoji i najmanja opasnost da će slična katastrofa zadesiti našu zemlju. Posedujemo ogromne zalihe hrane i mada će, verovatno, tokom sledećih meseci hrana biti strožije racionirana, ipak ima dovoljno svega za svakog pojedinca. Vremenom ćemo savladati virus Čun Li i potom krenuti da povratimo u život velika prostranstva sveta koji smo nekada poznavali. A do tog trenutka naša je dužnost da u granicama svoje nacije sačuvamo nasledstvo čovekove veličine."
<BR>&nbsp;&nbsp;&nbsp;&nbsp;&nbsp;Džon reče gorko: "Mnogo su nas ohrabrili!"
<BR>&nbsp;&nbsp;&nbsp;&nbsp;&nbsp;Kada se okrenuo, ugledao je Oliviju kako silazi sa devojkom. Obučena, izgledala je dve-tri godine starija od Meri; bila je to seoska devojka koju više odlikuje zdravlje, nego lep izgled. Njen pogled je sa Džonovog lica skrenuo na lokve krvi, i opet natrag; ali se izraz njenog lica nije ni najmanje izmenio.
<BR>&nbsp;&nbsp;&nbsp;&nbsp;&nbsp;Olivija reče: "Dozvolite mi da vam predstavim Džejn. Ona će poći sa nama. Sada smo svi spremni, Džoni."
<BR>&nbsp;&nbsp;&nbsp;&nbsp;&nbsp;Džon reče: "Dobro. Onda krenimo."
<BR>&nbsp;&nbsp;&nbsp;&nbsp;&nbsp;Devojka se obrati Oliviji. "Pre nego što pođem - mogu li da ih pogledam, samo jednom?"
<BR>&nbsp;&nbsp;&nbsp;&nbsp;&nbsp;Olivija je stajala u nedoumici. U Džonovoj svesti iskrsnu slika dva leša, bez obreda i molitve zgurana ispod stepenica na kojima je i sama devojka sada stajala.
<BR>&nbsp;&nbsp;&nbsp;&nbsp;&nbsp;On reče oštro: "Ne. To ne bi bilo dobro ni za tebe ni za njih. Sem toga nemamo vremena."
<BR>&nbsp;&nbsp;&nbsp;&nbsp;&nbsp;Pomislio je da će se možda usprotiviti, ali kada ju je Olivija blago gurnula napred, ona je pošla. Jednim je pogledom obuhvatila celu dnevnu sobu i izašla iz kuće.
<BR>&nbsp;&nbsp;&nbsp;&nbsp;&nbsp;"U redu", reče Džon, "krećemo."
<BR>&nbsp;&nbsp;&nbsp;&nbsp;&nbsp;"Samo jedna sitnica", reče Piri. Spikerov glas je i dalje govorio; dolazio je do snage ili se gubio; već prema periodičnom pojačavanju, odnosno smanjivanju zvuka. Čitane su neke nove odredbe kojima se pojedincima zabranjuje gomilanje hrane. Piri je prišao trpezarijskom kredencu i jednim jedinim pokretom zgrabio radio i tresnuo ga o pod. Staklo se rasprslo u paramparčad. Zatim je stao silovito da ga šutira, sve dok se kutija nije raspala i dok se nije ukazala mašinerija. Na kraju je potom snažno lupio gomilu stakla i metala, pretvorivši je u bezobličnu masu. A potom je pažljivo otresao nogu i krenuo za ostalima.
<BR>&nbsp;&nbsp;&nbsp;&nbsp;&nbsp;Bili su prinuđeni da putuju sporo i postupno, zbog dece. Džon je napravio trodnevni plan: posle prvog dana marša trebalo je da stignu na kraj Vensidejla; posle drugog, preko vresnih polja, do jedne tačke severno od Sedberga i, najzad, posle trećeg u Slepi Džil. Bilo je vrlo važno da se ne udaljuju od glavnog druma; štaviše, Džon se nadao da će ga najvećim delom moći koristiti za putovanje. Pretpostavljao je da će se usput retko kad pojaviti koji automobil, jer je u međuvremenu većina mesta u Severnom Rajdingu morala poći za primerom Mašama. Putnici bi morali napustiti svoje automobile mnogo pre nego što bi stigli u Dejl.
<BR>&nbsp;&nbsp;&nbsp;&nbsp;&nbsp;Rodžer je rekao Džonu, dok su išli pokraj jedne šume u pravcu Kaverhama:
<BR>&nbsp;&nbsp;&nbsp;&nbsp;&nbsp;"Ne bi bilo loše da se dočepamo nekoliko bicikla. Šta ti misliš o tome?"
<BR>&nbsp;&nbsp;&nbsp;&nbsp;&nbsp;Džon je odmahnuo glavom. "Na biciklima bismo takođe isvuše skretali pažnju na sebe. Sem toga, trebalo bi da pronađemo deset bicikla odjednom - inače bismo morali da ih guramo ili da rascepkamo svoju grupu."
<BR>&nbsp;&nbsp;&nbsp;&nbsp;&nbsp;"Znači, ti ne pristaješ?" upitao ga je Rodžer.
<BR>&nbsp;&nbsp;&nbsp;&nbsp;&nbsp;Džon ga pogleda iskosa. "Ne. Ne pristajem."
<BR>&nbsp;&nbsp;&nbsp;&nbsp;&nbsp;Rodžer reče: "Drago mi je što je Oliviji pošlo za rukom da ubedi devojku da pođe sa nama. Bila bi prava mora misliti na nju u onoj usamljenoj kući."
<BR>&nbsp;&nbsp;&nbsp;&nbsp;&nbsp;"Postaješ sentimentalan, Rodž."
<BR>&nbsp;&nbsp;&nbsp;&nbsp;&nbsp;"Nije tačno." Snažnim pokretom, Rodžer pomače svoj ruksak na sredinu leđa. "Ti postaješ žilaviji. Nije to loše, bar pretpostavljam."
<BR>&nbsp;&nbsp;&nbsp;&nbsp;&nbsp;"Samo pretpostavljaš?"
<BR>&nbsp;&nbsp;&nbsp;&nbsp;&nbsp;"Nisam se jasno izrazio. Ti si u pravu, Džoni. Stvar se mora privesti kraju. Mi ćemo to i učiniti, zar ne?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Kuće pored kojih su prolazili bile su pozatvarane i kapci spušteni; ako je i bilo ljudi koji su još živeli u njima, nisu davali nikakvog spoljnog znaka o svom prisustvu. Čak su, usput, sretali manje sveta nego što bi to bilo prirodno u ovim krajevima; a i kada bi se mimoišli sa nekima, niko nije pokušavao da pozdravi. Najčešće su se ljudi koje su sretali povlačili u stranu ispred njihove male grupe i zaobilazili je. Samo su dvaput naišli na grupice slične njihovoj. Prvu je sačinjavalo pet odraslih osoba i dvoje male dece koju su nosili na rukama. Dve grupe bi namah, sa razdaljine, osmotrile jedna drugu i produžile svaka svojim putem.
<BR>&nbsp;&nbsp;&nbsp;&nbsp;&nbsp;Druga grupa je bila veća od njihove. Sastojala se od ukupno desetine ljudi, svi su bili odrasli; nisu krili da imaju nekoliko pušaka. Ovaj susret se odigrao po podne, nekoliko milja istočno od Ejsgarta. Bilo je očigledno da ova grupa preseca drum na putu Bišodejli u pravcu juga. Zaustavili su se nasred puta i stali da posmatraju Džona i ostale koji su im dolazili u susret.
<BR>&nbsp;&nbsp;&nbsp;&nbsp;&nbsp;Džon je na razdaljini od dvadesetak jardi ispred njih, rukom dao znak svojima da stanu, ćutali su neko vreme i uzajamno se posmatrali. A zatim jedan od ljudi iz druge grupe doviknu:
<BR>&nbsp;&nbsp;&nbsp;&nbsp;&nbsp;"Odakle ste?"
<BR>&nbsp;&nbsp;&nbsp;&nbsp;&nbsp;Džon odgovori: "Iz Londona."
<BR>&nbsp;&nbsp;&nbsp;&nbsp;&nbsp;Nastao je laki žagor neprijateljskog raspravljanja. Njihov vođ reče:
<BR>&nbsp;&nbsp;&nbsp;&nbsp;&nbsp;"Jedva da ima dovoljno hrane za stanovnike ovih krajeva, a kamoli za Londonce koji dolaze ovamo da nas čerupaju."
<BR>&nbsp;&nbsp;&nbsp;&nbsp;&nbsp;Džon mu nije ništa odgovorio. Pomerio je svoju lovačku pušku u podesniji položaj; za njegovim primerom su pošli Rodžer i Piri. Oni su ćuteći posmatrali drugu grupu.
<BR>&nbsp;&nbsp;&nbsp;&nbsp;&nbsp;"Kuda idete?" upitao ih je čovek.
<BR>&nbsp;&nbsp;&nbsp;&nbsp;&nbsp;"Idemo preko vresnih polja", rekao je Džon, "u Vestmuerland."
<BR>&nbsp;&nbsp;&nbsp;&nbsp;&nbsp;"Nećete tamo proći ništa bolje negoli ovde." On je stajao čežnjivo zagledan u puške. "Ako ste u stanju da rukujete ovim oružjem bili bismo voljni da vas primimo u svoju družinu."
<BR>&nbsp;&nbsp;&nbsp;&nbsp;&nbsp;"U stanju smo da rukujemo njime", reče Džon. "Ali više volimo da ostanemo sami."
<BR>&nbsp;&nbsp;&nbsp;&nbsp;&nbsp;"U današnje vreme je važan broj." Džon nije odgovorio. "Sigurnije je za dečicu i sve ostale."
<BR>&nbsp;&nbsp;&nbsp;&nbsp;&nbsp;"Možemo i sami da se staramo o njima", rekao je Džon.
<BR>&nbsp;&nbsp;&nbsp;&nbsp;&nbsp;Čovek je slegao ramenima. Rukom je dao znak svojim sledbenicima i oni nastaviše niz drum svojim prvobitnim pravcem. I sam se uputio za njima. Kada je stigao do ivičnjaka, zastao je i okrenuo se.
<BR>&nbsp;&nbsp;&nbsp;&nbsp;&nbsp;"Hej, gospodine!" viknuo je. "Imate li kakvih vesti?"
<BR>&nbsp;&nbsp;&nbsp;&nbsp;&nbsp;Rodžer mu odgovori: "Ništa naročito, sem da se svet propoštenio."
<BR>&nbsp;&nbsp;&nbsp;&nbsp;&nbsp;Čovekovo lice se zbrčkalo pre nego što će se na njemu javiti osmeh. "Dobro ste to rekli. Znači da je sudnji dan blizu!"
<BR>&nbsp;&nbsp;&nbsp;&nbsp;&nbsp;Posmatrali su ih sve dok im se gotovo nisu izgubili iz vida, zatim su i sami nastavili put.
<BR>&nbsp;&nbsp;&nbsp;&nbsp;&nbsp;Zaobišli su sa južne strane Ejsgart, oko koga su zapazili odbrambeni pojas koji je sada postao česta pojava. Odmorili su se na popodnevnoj pripeci, na domaku grada. Dolina, koja je nekada bila bujno zelena, sada se gotovo svom površinom crnila nasuprot smeđim brdima naokolo. Peli su se uzbrdicom pored krivudavih kamenih zidova, tih sada besmislenih međaša. U jedan mah Džon pomisli da vidi ovce na obronku brda, pa je skočio na noge da bolje pogleda. Međutim to su samo bili veliki beli obluci. Ovce više nisu mogle da opstanu. Virus Čung Li je obavio posao sveobuhvatno i korenito.
<BR>&nbsp;&nbsp;&nbsp;&nbsp;&nbsp;Meri je sedela u društvu sa Olivijom i devojkom Džejn. Dečaci, kao retko kad premoreni za švrljanje, odmarali su se zajedno i raspravljali, koliko je Džon bio u stanju da prosudi na osnovu pojedinih reči koje su dopirale do njega, o gliserima. En je sedela osamljena ispod jednog drveta. On joj priđe i sede pored nje.
<BR>&nbsp;&nbsp;&nbsp;&nbsp;&nbsp;"Da li ti je makar malo bolje?" upita je.
<BR>&nbsp;&nbsp;&nbsp;&nbsp;&nbsp;"Sasvim se dobro osećam."
<BR>&nbsp;&nbsp;&nbsp;&nbsp;&nbsp;Izgledala je umorna, pa se on pitao koliko li je spavala prethodne noći. Zatim reče:
<BR>&nbsp;&nbsp;&nbsp;&nbsp;&nbsp;"Samo još dva dana ovakvog života, a onda..."
<BR>&nbsp;&nbsp;&nbsp;&nbsp;&nbsp;Ona nastavi njegovu rečenicu. "A onda će sve opet biti divno, i mi ćemo moći da zaboravimo sve što se dogodilo i počećemo život iz početka. Je li tako?"
<BR>&nbsp;&nbsp;&nbsp;&nbsp;&nbsp;"Ne, ne mislim da možemo početi iz početka. Da li je to uopšte važno? Ali ćemo svakako biti u stanju da opet živimo nekom vrstom pristojnog života i da posmatramo svoju decu kako odrastaju u ljudska bića, a ne u divljake. Za to vredi mnogo žrtvovati."
<BR>&nbsp;&nbsp;&nbsp;&nbsp;&nbsp;"Hoćeš da kažeš - to je tvoj cilj, zar ne? Primio si svet na svoja pleća."
<BR>&nbsp;&nbsp;&nbsp;&nbsp;&nbsp;On joj blago odgovori: "Do sada smo imali sreće. Možda ti se ne čini tako, ali to je istina. Imali smo sreće da izađemo iz Londona i da dospemo čak dovde na sever, a da nas nije snašla ozbiljna nevolja. Ovo mesto, gde se sada nalazimo, izgleda pusto samo zato što su se njegovi stanovnici povukli iza svojih odbrambenih položaja, a rulja još nije pristigla. Mada mislim da se ne nalazimo više od jednog dana hoda ispred svetine - a možda i manje. A kada ona stigne..."
<BR>&nbsp;&nbsp;&nbsp;&nbsp;&nbsp;Posmatrao je reku Ur i njene matice. Sunce je obasjavalo letnji pejzaž, neobičan jedino zbog odsustva ogromnih prostranstava toliko prisnog zelenila. U stvari, ni sam nije verovao u smisao vlastitih reči, mada je znao da govori istinu.
<BR>&nbsp;&nbsp;&nbsp;&nbsp;&nbsp;"Živećemo mirno u Slepom Džilu", rekla je En umorno.
<BR>&nbsp;&nbsp;&nbsp;&nbsp;&nbsp;"Kako bih voleo da sam već tamo", rekao je Džon.
<BR>&nbsp;&nbsp;&nbsp;&nbsp;&nbsp;"Umorna sam", dodala je En. "Ne želim da razgovaram - ni o tome ni o bilo čemu drugom. Ostavi me na miru, Džone."
<BR>&nbsp;&nbsp;&nbsp;&nbsp;&nbsp;Stojeći, posmatrao je svoju ženu trenutak, dva a zatim je krenuo. Dok je koračao, primetio je da ga Milisent, koja je sedela ispod susednog drveta, posmatra. Ona uhvati njegov pogled i nasmeši mu se.
<BR>
<BR>&nbsp;&nbsp;&nbsp;&nbsp;&nbsp;Kako su se bližili Hozu, tako se dolina sužavala. Brda sa obe strane postajala su strmija; ali se kameni zidovi nisu više peli do njihovih vrhova. Činilo im se da Hoz nije branjen, ali su ga za svaki slučaj izbegli, zaobišavši ga preko visoravni sa južne strane i gazeći pritoke reke Ur koje su srećom bile plitke u to doba godine.
<BR>&nbsp;&nbsp;&nbsp;&nbsp;&nbsp;Zanoćili su kod Videjl Džila; odabrali su za prenoćište sklonito mesto u uglu između železničke pruge i reke. U neposrednoj blizini otkrili su polje sa krompirom, pa su iskopali poveću količinu. Olivija je od njih skuvala paprikaš sa usoljenim mesom, koje su bili sa sobom poneli; Džejn joj je pomagala, dok im se Milisent pridružila sa pola srca.
<BR>&nbsp;&nbsp;&nbsp;&nbsp;&nbsp;Sunce je bilo zašlo iza Penina, mada je još bilo prilično vidno; kada je Džon pogledao na sat, video je da još nema ni osam. Razume se, to je britansko letnje vreme, a ne griničko. Nasmešio se pri pomisli na tu tananu, sada besmislenu razliku.
<BR>&nbsp;&nbsp;&nbsp;&nbsp;&nbsp;Dobro su napredovali; dečaci se, očigledno, nisu isuviše zamarali. Pod normalnim okolnostima, mogli bi da prevale još koju milju pre zastanka, ali je u ovakvom trenutku bilo glupo da počnu da se penju uzbrdicom do Mosdejla. Umesto toga, moći će rano sledećeg jutra da nastave put. Zadovoljno je posmatrao kako se priprema večera. Piri se nalazio na straži pored železničke pruge.
<BR>&nbsp;&nbsp;&nbsp;&nbsp;&nbsp;Sva trojica dečaka odjednom mu priđoše. Dejvi mu se obrati u ime svih sa puno poštovanja, iako je do tada uvek razgovarao sa odraslima na ravnoj nozi.
<BR>&nbsp;&nbsp;&nbsp;&nbsp;&nbsp;"Tata", rekao je, "da li bismo i mi mogli noćas da stražarimo?"
<BR>&nbsp;&nbsp;&nbsp;&nbsp;&nbsp;Džon ih je posmatrao jednog po jednog: vitku figuru svog sina, trapavog Spuksa i omanjeg, nekako četvrtastog Stiva. Još su to bili samo đaci koje je sada u većoj meri nego obično život zbunjivao i uzbuđivao.
<BR>&nbsp;&nbsp;&nbsp;&nbsp;&nbsp;On odmahnu glavom: "Mnogo vam hvala na ponudi, ali možemo i sami."
<BR>&nbsp;&nbsp;&nbsp;&nbsp;&nbsp;Dejvi reče: "Smislili smo čitav plan. Nije važno to što ne umemo da pucamo baš kako treba, ako budemo budno motrili i digli galamu čim nekog primetimo. A za to smo sposobni."
<BR>&nbsp;&nbsp;&nbsp;&nbsp;&nbsp;Tada Džon reče: "Najbolje što vas trojica možete učiniti jeste da ne razgovarate posle večere, već da odmah legnete. Gledajte i da zaspite što brže možete. Sutra ćemo rano ustati, čeka nas penjanje uz veliku strminu i naporan dan."
<BR>&nbsp;&nbsp;&nbsp;&nbsp;&nbsp;Govorio je bez imalo strogosti, tako da bi se u svakoj drugoj prilici Dejvi upustio u žučnu raspravu. Međutim, sada je samo rezignirano iskosa pogledao svoja dva druga, posle čega se zajedno udaljiše da posmatraju reku.
<BR>&nbsp;&nbsp;&nbsp;&nbsp;&nbsp;Skupa su večerali, jer se Piri bio vratio sa železničke pruge sa izveštajem da nema ničeg na vidiku sve dokle oko dopire. Kasnije je Džon napravio raspored noćnog stražarenja.
<BR>&nbsp;&nbsp;&nbsp;&nbsp;&nbsp;Rodžer reče: "Hoćeš li uzeti u obzir i Džejn?"
<BR>&nbsp;&nbsp;&nbsp;&nbsp;&nbsp;U početku je mislio da se Rodžer šali, pa se nasmejao. Ubrzo je, na svoje zaprepašćenje, shvatio da mu je pitanje ozbiljno upućeno.
<BR>&nbsp;&nbsp;&nbsp;&nbsp;&nbsp;"Ne", odgovori on. "Ne večeras."
<BR>&nbsp;&nbsp;&nbsp;&nbsp;&nbsp;Devojka je sedela pripijena uz Oliviju; čitavog dana se nije udaljavala od nje. Džon ih je u toku popodneva čuo kako razgovaraju između sebe, čak je jednom primetio Džejn kako se smeje. Ona pogleda u jednog i drugog; njeno sveže i punačko lice imalo je otvoren i upitan izraz.
<BR>&nbsp;&nbsp;&nbsp;&nbsp;&nbsp;"Ne bi nas ubila na spavanju, reci iskreno, Džejn?" pitao je Rodžer. Ona je ozbiljno odmahnula glavom.
<BR>&nbsp;&nbsp;&nbsp;&nbsp;&nbsp;Tada joj Džon reče: "Najpametnije je da ti uskratimo tu priliku, zar ne?"
<BR>&nbsp;&nbsp;&nbsp;&nbsp;&nbsp;Ona okrete glavu od njih; jasno je video da je to učinila da bi prikrila zbunjenost, a ne iz mržnje.
<BR>&nbsp;&nbsp;&nbsp;&nbsp;&nbsp;On reče: "En će prva čuvati stražu. Svi ostali odmah na spavanje. Vi, dečaci, mogli biste da ugasite vatru - pogazite svaku žišku."
<BR>&nbsp;&nbsp;&nbsp;&nbsp;&nbsp;Rodžer ga je probudio i predao mu lovačku pušku koju je svako od njih nosio za vreme stražarenja. Kada se podigao na noge, osetio je da je sav ukrućen i rukama je protrljao cevanice. Mesec je svetleo na nebu; njegova je svetlost bleskala po obližnjoj reci i pravila senke od male grupe šćućurenih putnika.
<BR>&nbsp;&nbsp;&nbsp;&nbsp;&nbsp;"Nije nimalo hladno", reče Rodžer, "hvala bogu."
<BR>&nbsp;&nbsp;&nbsp;&nbsp;&nbsp;"Jesi li štogod zapazio?"
<BR>&nbsp;&nbsp;&nbsp;&nbsp;&nbsp;"Šta bih, sem duhova?"
<BR>&nbsp;&nbsp;&nbsp;&nbsp;&nbsp;"Pa, jesi li video nekog od njih?"
<BR>&nbsp;&nbsp;&nbsp;&nbsp;&nbsp;"Jednu utvaru u magnovenju - i to najbanalniju moguću." Džon ga pogleda. "Voz-priviđenje. Učinilo mi se da ga čujem kako hukće u daljini, a otprilike deset minuta kasnije, mogao bih se zakleti, do mene je doprla njegova daleka buka."
<BR>&nbsp;&nbsp;&nbsp;&nbsp;&nbsp;"Nije isključeno da je to bio voz", reče Džon. "Sve dok ima ljudi koji su u stanju da upravljaju njime i ljudi koji su spremni da se voze, postoji i mogućnost da voz putuje noću. Mada je, mislim, sumnjivo, kada se sve uzme u obzir."
<BR>&nbsp;&nbsp;&nbsp;&nbsp;&nbsp;"Meni se više dopada da na njega mislim kao na prikazu. Teško natovaren voz pravim pravcatim duhovima iz Dejla koji su krenuli na pijacu; a možda su to bili i vagoni-fantomi puni uglja ili nestvarnih metalnih poluga na putu preko Penma. Razmišljao sam o ovoj stvari - koliko dugo pretpostavljaš da će se železnička pruga smatrati železničkom prugom? Dvadeset godina - ili trideset? I koliko će se dugo ljudi sećati da je nekada davno postojalo takvo prevozno sredstvo? Hoćemo li svojim praunucima pričati bajke o metalnim čudovištima koja su jela ugalj i bljuvala dim?"
<BR>&nbsp;&nbsp;&nbsp;&nbsp;&nbsp;"Idi da spavaš", reče mu Džon. "Imaćeš kasnije dovoljno vremena da razmišljaš o svojim praunucima."
<BR>&nbsp;&nbsp;&nbsp;&nbsp;&nbsp;"Te duhove", reče Rodžer, "noćas na sve strane oko sebe vidim duhove. Duhove svojih dalekih potomaka u plavoj boji sinjevine."
<BR>&nbsp;&nbsp;&nbsp;&nbsp;&nbsp;Džon mu nije ništa odgovorio, već je stao da se penje uz nasip ka svom stražarskom mestu pored pruge. Kada je sa vrha pogledao dole, Rodžer se već bio skupio i po svoj prilici spavao.
<BR>&nbsp;&nbsp;&nbsp;&nbsp;&nbsp;Stražareva dužnost je bila da motri na obe strane pored pruge, ali je ona šira - prema severu - imala više značaja zbog činjenice da se glavni drum proteže u tom pravcu. Imajući to u vidu, odabran je stražarev položaj koji se nije mogao videti sa mesta na kome su ostali spavali. Džon se tu postavi. Pripalio je cigaretu, krijući užareni kraj da ga neko ne bi primetio. Nije mislio da je to stvarno neophodno, ali je smatrao prirodnim da neke stare trikove iz vojske primeni u situaciji koja je imala toliko srodnosti sa njegovom vojničkom prošlošću.
<BR>&nbsp;&nbsp;&nbsp;&nbsp;&nbsp;Posmatrao je mali beli štapić koji je zaklanjao svojim šakama. To je navika koje će morati da se odrekne, mada nema nikakvog razloga da ostavi duvan sve dok ga nužda ne natera na to. Koliko će vremena proći, pitao se on, pre nego što se američki istraživači budu iskrcali u zaboravljenim lukama i krenuli dublje na kopno, deleći usput konzerviranu šunku i cigare, i sejući seme trave koje nije zaraženo virusom Čung Li? U svakom malom zbegu, kakav će biti Slepi Džil, gde su se sačuvali ostaci Britanaca, nešto slično tome biće svakodnevna sanjarija, zimska bajka. Možda legenda, koja će podstaknuti nove varvare da najzad pređu zapadni okean samo da bi otkrili zemlju podjednako tvrdu i okrutnu kao što je i njihova.
<BR>&nbsp;&nbsp;&nbsp;&nbsp;&nbsp;Jer, on više nije mogao da veruje da će čovečanstvo biti pošteđeno u poslednjem trenutku. Najpre Kina, zatim preostali delovi Azije, a sada Evropa. Ostale zemlje će pasti kada na njih dođe red, i ne sluteći, možda, ovakav svoj kraj. Priroda briše tablicu od škriljca na kojoj je ispisana ljudska istorija i koja će ostati prazna da na njoj šačica ljudi, koji će preživeti tu i tamo širom zemljinog šara, ureže potresne reči.
<BR>&nbsp;&nbsp;&nbsp;&nbsp;&nbsp;S druge strane železničke pruge do njega je iznenada dopro nekakav šum, pa je oprezno krenuo u tom pravcu da ispita njegovo poreklo. Kada je stigao na kraj nasipa, ugledao je vitku figuru koja se na razdaljini od nekoliko stopa pela njemu u susret. Bila je to Milisent. Pružila mu je ruku i on ju je prihvatio.
<BR>&nbsp;&nbsp;&nbsp;&nbsp;&nbsp;Džon reče: "Šta, pobogu, tražite ovde?"
<BR>&nbsp;&nbsp;&nbsp;&nbsp;&nbsp;Ona odgovori: "Pst - sve ćete redom probuditi."
<BR>&nbsp;&nbsp;&nbsp;&nbsp;&nbsp;Milisent pogleda dole grupu koja je spavala, a zatim se uputi ka stražarskom mestu. Džon pođe za njom. Bio je gotovo sasvim siguran šta znači ova poseta. Hladna drskost ove žene dovela ga je do besa.
<BR>&nbsp;&nbsp;&nbsp;&nbsp;&nbsp;"Vaš je red da stražarite tek kroz dva-tri sata", rekao joj je on. "Treba da se vratite i odspavate još malo. Sutra ćemo imati dug i naporan dan."
<BR>&nbsp;&nbsp;&nbsp;&nbsp;&nbsp;Ona ga upita: "Imate li cigaretu?" On izvadi jednu iz svoje kutije i dade joj je. "Budite dobri i pripalite je; hoćete li?"
<BR>&nbsp;&nbsp;&nbsp;&nbsp;&nbsp;On reče: "Mislim da nije pametno paliti svetlo. Zaklonite cigaretu šakama kada budete uvlačili dim."
<BR>&nbsp;&nbsp;&nbsp;&nbsp;&nbsp;"Vi sve znate, zar ne?"
<BR>&nbsp;&nbsp;&nbsp;&nbsp;&nbsp;Ona se saže do njegovih šaka sklopljenih u kupu da bi došla do plamena upaljača. Njena crna kosa se presijavala na mesečini. Tada Džon shvati da se nije najbolje snašao u ovoj situaciji. Pogrešio je što joj je dao cigaretu kada ju je zatražila; trebalo je da je smesta otera natrag na spavanje. Ona se ponovo uspravi; cigaretu je krila držeći je naopako okrenutu.
<BR>&nbsp;&nbsp;&nbsp;&nbsp;&nbsp;"Mogu dugo da izdržim bez sna", rekla je. "Sećam se jednog vikenda kada nisam spavala više od tri sata između petka i ponedeljka. A ipak sam posle toga bila sveža kao bela lala."
<BR>&nbsp;&nbsp;&nbsp;&nbsp;&nbsp;"Nije potrebno da se hvalite. Vidi se to na vama."
<BR>&nbsp;&nbsp;&nbsp;&nbsp;&nbsp;"Zbilja?" Zatim je nastala pauza. "Šta se to zbiva sa En?"
<BR>&nbsp;&nbsp;&nbsp;&nbsp;&nbsp;On reče hladno: "Poznato vam je isto tako dobro kao i meni. Pretpostavljam da na vama ne bi ostavilo traga - ni ono što se njoj dogodilo ni ono što je sama potom učinila."
<BR>&nbsp;&nbsp;&nbsp;&nbsp;&nbsp;Ona reče samozadovoljno: "Znam jednu vašu slabost ili snagu, već kako se uzme - nikada nećete izgubiti glavu ako doživite neku podlost - od drugih, odnosno ako je sami napravite."
<BR>&nbsp;&nbsp;&nbsp;&nbsp;&nbsp;Džon je povukao jedan dim. "Ne želim da razgovaram o En. I ne želim da imam ma kakva posla sa vama, shvatate li me? Nadam se da ćete me razumeti kada kažem da, povrh svih ostalih razloga, nije vreme za tako nešto."
<BR>&nbsp;&nbsp;&nbsp;&nbsp;&nbsp;"Kada čovek nešto želi, vreme je da to i ima."
<BR>&nbsp;&nbsp;&nbsp;&nbsp;&nbsp;"Ovoga puta ste se prevarili. Ja to ne želim."
<BR>&nbsp;&nbsp;&nbsp;&nbsp;&nbsp;Ona se nasmeja tišim i nekako promuklim glasom.
<BR>&nbsp;&nbsp;&nbsp;&nbsp;&nbsp;"Budimo ono što jesmo, odrasli ljudi", reče ona. "Mogu da se prevarim, ali ne kada je reč o ovakvoj stvari."
<BR>&nbsp;&nbsp;&nbsp;&nbsp;&nbsp;"Poznajete me bolje nego ja sam?"
<BR>&nbsp;&nbsp;&nbsp;&nbsp;&nbsp;"Pa, ne bi me to iznenadilo. Reći ću vam samo ovoliko, veliki šefe. Da vam je umesto mene Olivija učinila ovu malu posetu, vi biste je smesta poslali tamo odakle je došla i to bez ikakvog pogovora. Sem toga, zašto šapućete? Da ne bismo nekog probudili?"
<BR>&nbsp;&nbsp;&nbsp;&nbsp;&nbsp;Nije bio svestan da je utišao glas. Zato ovoga puta reče glasnije: "Mislim da treba da se vratite na spavanje, Milisent."
<BR>&nbsp;&nbsp;&nbsp;&nbsp;&nbsp;Ona se ponovo nasmeja. "A šta uopšte ima nerazumnog u želji da se ne probude ostali? Pretpostavljam da mogu svi da izdrže tako dugo bez sna, kao što to mogu ja. Isuviše lako planete."
<BR>&nbsp;&nbsp;&nbsp;&nbsp;&nbsp;"Sada je dosta. Neću više da raspravljam sa vama. Jednostavno se vratite na spavanje i zaboravite sve što je bilo."
<BR>&nbsp;&nbsp;&nbsp;&nbsp;&nbsp;Ona reče poslušno: "Razumem!" Zatim baci do pola popušenu cigaretu, i gazeći po njoj sabi je u zemlju. "Još ću samo pokušati da bacim probnu varnicu i ako se ne upalite, otići ću pravo na svoje mesto kao svaka dobra mala devojka."
<BR>&nbsp;&nbsp;&nbsp;&nbsp;&nbsp;Zatim mu priđe. On reče: "Ne budite ludi, Milisent." Ona se zaustavi ispred samog njegovog tela. "Nema ničeg rđavog u poljupcu pred spavanje, zar ne?" Zatim mu se baci u naručje. Imao je da bira između dve stvari: da je pridrži ili da je pusti da padne. On je pridrža. Bila je veoma topla i put joj je bila mekša na dodir nego što je očekivao. Ona se zatim lako pripi uz njega.
<BR>&nbsp;&nbsp;&nbsp;&nbsp;&nbsp;"Proba sa varnicom je uspela, nadam se", reče ona.
<BR>&nbsp;&nbsp;&nbsp;&nbsp;&nbsp;Oboje se okrenuše na šum sitnog kamenja koje se odronjavalo: Iznad ivice nasipa ukaza se jedna figura i stade licem prema njima.
<BR>&nbsp;&nbsp;&nbsp;&nbsp;&nbsp;Piri kucnu rukom svoju pušku koju je držao ispod mišice. Zatim reče prekorno: "Uprkos ovom teretu koji nosim, umalo što vas nisam iznenadio. Niste budni kao što bi trebalo da bude dobar stražar, Kanstense."
<BR>&nbsp;&nbsp;&nbsp;&nbsp;&nbsp;Milisent se oslobodi iz Džonovog zagrljaja, a potom reče: "Šta se to s tobom dešava, lutaš poljima usred noći?"
<BR>&nbsp;&nbsp;&nbsp;&nbsp;&nbsp;"A zar ne bi bilo savršeno prikladno", odgovori Piri, "da tebi postavim slično pitanje?"
<BR>&nbsp;&nbsp;&nbsp;&nbsp;&nbsp;Ona reče prezrivo: "Mislila sam da si dobro zapamtio porciju koju si dobio kada si me ono poslednji put špijunirao, ti njuškalo jedno. Ili možda na ovaj način tražiš još?"
<BR>&nbsp;&nbsp;&nbsp;&nbsp;&nbsp;Piri reče: "Poslednjih nekoliko puta snosio sam stanje smatrajući ga manjim zlom. Mislio sam da si svoje ponašanje držala u diskreciji. Ma šta preduzeo, samo bih dokazao da sam rogonja, a to sam uvek želeo da izbegnem."
<BR>&nbsp;&nbsp;&nbsp;&nbsp;&nbsp;"Nemaj brige", odgovori mu Milisent. "Nastojaću i dalje da budem diskretna."
<BR>&nbsp;&nbsp;&nbsp;&nbsp;&nbsp;Tada se Džon umeša: "Piri! Ništa se nije dogodilo izmedu vaše žene i mene. I ništa će neće dogoditi. Jedino do čega mi je stalo je da svi zajedno živi i zdravi stignemo do Slepog Džila."
<BR>&nbsp;&nbsp;&nbsp;&nbsp;&nbsp;Piri reče zaneseno: "Oduvek sam osećao unutrašnju potrebu da je ubijem. Međutim, u normalnom društvu ubistvo je isuviše veliki rizik. Išao sam tako daleko da sam kovao planove,i to vrlo dobre planove, ali ih nikada nisam sproveo u delo."
<BR>&nbsp;&nbsp;&nbsp;&nbsp;&nbsp;Milisent reče: "Henri! Ne počinji s glupostima."
<BR>&nbsp;&nbsp;&nbsp;&nbsp;&nbsp;Džon je pri mesečini video kada je Piri podigao desnu ruku i prstima protrljao svoj nos. A zatim oštro reče:
<BR>&nbsp;&nbsp;&nbsp;&nbsp;&nbsp;"Dosta s tim!"
<BR>&nbsp;&nbsp;&nbsp;&nbsp;&nbsp;Piri namerno spusti obarač na svojoj pušci. Na to, Džon podiže svoju lovačku pušku.
<BR>&nbsp;&nbsp;&nbsp;&nbsp;&nbsp;"Ne", reče Piri smireno. "Spustite tu pušku. Savršeno vam je jasno da sam u stanju mnogo brže da pucam od vas. Spustite je. Ne želim da zbog izazova učinim bilo kakav prenagljen potez."
<BR>&nbsp;&nbsp;&nbsp;&nbsp;&nbsp;Džon spusti svoju pušku. U svakom slučaju, razmišljao je on, smešno je otkriti u Piriju tragičnog heroja.
<BR>&nbsp;&nbsp;&nbsp;&nbsp;&nbsp;Zatim reče: "Čini mi se da me zbunjuju izvesne činjenice. Glupo je da to uopšte pominjem. Ali, ako ste zaista želeli da se oslobodite Milisent, mogli ste jednostavno da je ostavite u Londonu."
<BR>&nbsp;&nbsp;&nbsp;&nbsp;&nbsp;"Tačno ste to uočili", odgovorio mu je Piri, "samo to ne bi imalo nikakvog smisla. Morate se setiti da sam, uprkos tome što sam vam se pridružio, sačuvao izvesne ograde u odnosu na istinitost Baklijeve priče u koju je trebalo da poverujem. Bio sam spreman da se udružim sa vama da bismo probili policijski kordon, zato što iznad svega cenim svoju slobodu kretanja. I to je bilo sve."
<BR>&nbsp;&nbsp;&nbsp;&nbsp;&nbsp;Tada reče Milisent: "Vas dvojica možete nastaviti sa brbljanjem. A ja odoh natrag na spavanje."
<BR>&nbsp;&nbsp;&nbsp;&nbsp;&nbsp;"Ne", reče Piri meko, "ostani gde si. Ostani tačno na mestu na kome se nalaziš." On dodirnu šaržer na svojoj pušci, tako da Milisent odustade od pokreta koji je upravo htela da napravi. "Moram priznati da sam ozbiljno, mada vrlo kratko vreme, razmišljao o ideji da ostavim Milisent u Londonu. Jedan razlog zbog koga sam odbacio ovu mogućnost bio je što sam duboko verovao da će se Milisent, ako zemlju ne zadesi ništa gore od civilnog rasula, i te kako dobro snaći nudeći svoje erotske usluge vođi lokalne bande. Nije mi se dopadala misao da je ostavim, a da ona to iskoristi za neku vrstu sjajne karijere."
<BR>&nbsp;&nbsp;&nbsp;&nbsp;&nbsp;"Da li bi to, u stvari, imalo ikakvog značaja?" upita Džon.
<BR>&nbsp;&nbsp;&nbsp;&nbsp;&nbsp;"Nisam osoba", reče Piri, "koja lako snosi poniženja. U sklopu moje ličnosti se nalazi jedna crta koja bi se mogla nazvati primitivnom. Recite mi, Kanstense - složili smo se da zakon više ne postoji u našoj zemlji?"
<BR>&nbsp;&nbsp;&nbsp;&nbsp;&nbsp;"Ako postoji svi ćemo na vešala."
<BR>&nbsp;&nbsp;&nbsp;&nbsp;&nbsp;"Savršeno tačno. Međutim, ako država propadne šta ostaje?" Džon mu odgovori smotreno: "Zakon grupe - u cilju njene vlastite zaštite."
<BR>&nbsp;&nbsp;&nbsp;&nbsp;&nbsp;"A zakon porodice?"
<BR>&nbsp;&nbsp;&nbsp;&nbsp;&nbsp;"U okviru grupe. Potrebe grupe dolaze na prvo mesto."
<BR>&nbsp;&nbsp;&nbsp;&nbsp;&nbsp;"A zakon glave porodice?" Milisent stade da se smeje istrzanim, gotovo histeričnim smehom. "Samo se zabavljaj, draga", nastavi Piri. "Uživam da te vidim srećnu. I tako je, Kanstense, muškarac priznata glava svoje porodične grupe - da li se slažemo i u tom pogledu?"
<BR>&nbsp;&nbsp;&nbsp;&nbsp;&nbsp;Postojao je jedan jedini pravac kojim je sumanuta, neumoljiva logika mogla da se razvija. Džon reče:
<BR>&nbsp;&nbsp;&nbsp;&nbsp;&nbsp;"Da. U okviru šire grupe." Zatim je oklevao jedan tren. "Na čelu naše stojim ja. Poslednja reč je moja."
<BR>&nbsp;&nbsp;&nbsp;&nbsp;&nbsp;Učinilo mu se da se Piri nasmešio, ali pri slaboj svetlosti nije mogao u to sasvim da bude siguran. Piri reče:
<BR>&nbsp;&nbsp;&nbsp;&nbsp;&nbsp;"Poslednju reč ima ona." I kucnu svoju pušku. "Ako mi se prohte, mogu da uništim našu grupu. Ja sam prevareni muž, Kanstense - možda ljubomoran, a možda i gord. Tvrdo sam odlučio da iskoristim svoja prava. Nadam se da me nećete u tome sprečiti, jer ne bih voleo da budem prisiljen da vam pružim otpor."
<BR>&nbsp;&nbsp;&nbsp;&nbsp;&nbsp;"Upoznati ste sa putem do Slepog Džila", reče Džon. "Ali vam neće biti lako da bez mene uđete u dolinu."
<BR>&nbsp;&nbsp;&nbsp;&nbsp;&nbsp;"Imam dobro oružje i umem da rukujem njime. Siguran sam da ću bez po muke naći sebi zaposlenje."
<BR>&nbsp;&nbsp;&nbsp;&nbsp;&nbsp;Nastala je pauza. Kroz tišinu se iznenada prolomi grleni glas ptičije pesme; Džon sa zaprepašćenjem shvati da je to slavuj.
<BR>&nbsp;&nbsp;&nbsp;&nbsp;&nbsp;"I", reče Piri, "da li dajete moja prava?"
<BR>&nbsp;&nbsp;&nbsp;&nbsp;&nbsp;Milisent kriknu: "Ne! Džone, sprečite ga. On ne može tako da postupi - to je neljudski. Henri, obećavam..."
<BR>&nbsp;&nbsp;&nbsp;&nbsp;&nbsp;"da u ponoć, bez bola", reče Piri, "promenim svet. Čak sam to, i ja ponekad u stanju da shvatim prikladnost stiha, Kanstense! Da li mi dajete moja prava?"
<BR>&nbsp;&nbsp;&nbsp;&nbsp;&nbsp;Mesečina prosu svoju srebrnu svetlost po metalu puške kada ona zanese da bude uperena u Džona. Njega odjednom obuze strah - ne samo za sebe, već i za En i za decu. Nije bilo nikakve sumnje u Pirijevu neumoljivost; jedino se nije znalo u koju ga krajnost ta neumoljivost može odvesti, ako bude izazvan.
<BR>&nbsp;&nbsp;&nbsp;&nbsp;&nbsp;"Imate svoja prava", reče on.
<BR>&nbsp;&nbsp;&nbsp;&nbsp;&nbsp;Nepoznatim glasom zaprepašćenja Milisent kriknu: "Ne! Ne ovde..."
<BR>&nbsp;&nbsp;&nbsp;&nbsp;&nbsp;Potrčala je ka Piriju posrćući i spotičući se preko železničkih šina. Čekao je sve dok se gotovo nije bacila na njega, pa je tek onda opalio. Njeno se telo zanese unazad pod silinom metka i pade preko jedne šine. Sa brda stadoše da se vraćaju odjeci pucnja.
<BR>&nbsp;&nbsp;&nbsp;&nbsp;&nbsp;Džon je prekoračio šine pored samog leša. Piri je u međuvremenu bio spustio pušku. Džon se zaustavi pored njega da baci pogled niz nasip. Pucanj ih je sve odjednom izbudio.
<BR>&nbsp;&nbsp;&nbsp;&nbsp;&nbsp;On im doviknu: "Ništa se nije dogodilo. Svi ponovo na spavanje. Nema razloga za brigu."
<BR>&nbsp;&nbsp;&nbsp;&nbsp;&nbsp;Potom se prolomi Rodžerov glas: "To nije bila lovačka puška. Da li je Piri tamo gore?"
<BR>&nbsp;&nbsp;&nbsp;&nbsp;&nbsp;"Jeste", odgovori mu Džon. "Samo mirno spavaj. Sve je u najboljem redu."
<BR>&nbsp;&nbsp;&nbsp;&nbsp;&nbsp;Piri se okrete i pogleda ga. "Čini mi se da ću i ja sada prileći."
<BR>&nbsp;&nbsp;&nbsp;&nbsp;&nbsp;Džon mu reče oštro: "Najpre ćete mi pomoći da ovo uklonimo. Ne možemo tu nasred srede ostaviti leš da u njega gledaju žene dok se budu nalazile na straži."
<BR>&nbsp;&nbsp;&nbsp;&nbsp;&nbsp;Piri klimnu glavom. "U reku?"
<BR>&nbsp;&nbsp;&nbsp;&nbsp;&nbsp;"Isuviše je plitka. Verovatno bi se negde zakačio. Sem toga, mislim da nije pametno zagaditi vodu. Gurnućemo ga niz nasip, sa suprotne strane od reke. Pretpostavljam da će tako biti najbolje."
<BR>&nbsp;&nbsp;&nbsp;&nbsp;&nbsp;Preneli su telo duž pruge do mesta koje se nalazilo oko dvesta jardi udaljeno prema zapadu. Bilo je lako, ali su neprestano hodali po pragovima. Džon je odahnuo kada ga gurnuše niz nasip. Taj deo je bio obrastao žbunjem; leš se zaustavio na njemu. Pri mesečini se mogla videti samo bela bluza mlade žene i ništa više.
<BR>&nbsp;&nbsp;&nbsp;&nbsp;&nbsp;Džon i Piri su se vraćali ćuteći. Kada su stigli na stražarsko mesto, Džon reče:
<BR>&nbsp;&nbsp;&nbsp;&nbsp;&nbsp;"A sada možete sići. Reći ću Oliviji da vas probudi kada dođe red na smenu vaše žene. Nadam se da nemate ništa protiv toga?"
<BR>&nbsp;&nbsp;&nbsp;&nbsp;&nbsp;Piri reče krotko: "Svakako ne. Kako god vi kažete." Zatim spretno udenu pušku ispod pazuha. "Laku noć, Kanstense."
<BR>&nbsp;&nbsp;&nbsp;&nbsp;&nbsp;"Laku noć", reče Džon.
<BR>&nbsp;&nbsp;&nbsp;&nbsp;&nbsp;Posmatrao je kako se Piri kliže niz padinu odmičući prema ostalima. Svakako je mogao da nađe neki izlaz. Postojala je neka mogućnost da spase život Milisent.
<BR>&nbsp;&nbsp;&nbsp;&nbsp;&nbsp;Iznenadio se kada je shvatio da ga ta misao uopšte ne muči.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
