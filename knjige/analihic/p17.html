<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. PRED STOLOM
<P>&nbsp;&nbsp;&nbsp;&nbsp;&nbsp;A vreme je prolazilo i prolazilo, i putovanju nikad kraja.
<BR>&nbsp;&nbsp;&nbsp;&nbsp;&nbsp;Uradio sam već sve što se moglo uraditi.
<BR>&nbsp;&nbsp;&nbsp;&nbsp;&nbsp;Onda sam sve to uradio još jednom. Pa još nekoliko puta. Tada sam počeo ozbiljno da ramišljam o Albertovom predlogu da provedem nekoliko nedelja u pomoćnom modu, i to me je toliko prepalo da je Esi primetila.
<BR>&nbsp;&nbsp;&nbsp;&nbsp;&nbsp;Odmah mi je prepisala recept. "Priredićemo", obznanila je Esi, 'zabavu', a kad vam Esi kaže da će prirediti zabavu, onda možete mirne duše da se opustite i da uživate.
<BR>&nbsp;&nbsp;&nbsp;&nbsp;&nbsp;Što ne znači da sam to i uradio. Bar, ne odmah. Nisam bio raspoložen za zabave. Još se nisam oporavio od onog šoka kad sam 'umro' u kućici na Tahitiju. Nisam još imao dovoljno živaca da se pomirim sa izgledima da ću morati da se suočim sa još tih Mučkih Ubica - sa milionima tih stvorova - uz to još na njihovom domaćem terenu. Do sto đavola, nisam se još sasvim oporavio ni od svega ostalog što mi se u životu događalo, počev od onog gadnog malog nervnog sloma kad sam bio klinac, preko smrti moje majke i Klarinog brodoloma u crnoj rupi, pa sve do sadašnjeg trenutka. Svačiji život je pun tragedija, katastrofa i ružnih slomova. Živite, međutim, dalje, zato što se s vremena na vreme pojavi po koji lep trenutak i nadoknadi sve to, ili se bar nadate da će se jednom pojaviti - ali, Gospode Bože, kako je ogroman broj tih beda kroz koje prolazimo! I ukoliko duže živite, i ne samo duže već, u mom slučaju, brže, tako se i broj tih tegoba sve više povećava. "Ti, prosedi namćorko", nasmeja se Esi, utiskujući mi veliki poljubac u usta. "Probudi se, razveseli se, provedi se; do đavola, sutra ionako umiremo, je li tako? Doduše, sutra možda još ne, znaš."
<BR>&nbsp;&nbsp;&nbsp;&nbsp;&nbsp;E, baš je prava lutkica, ta moja Esi. Svaki deo nje. I ona od krvi i mesa koja je poslužila kao uzor, i ova portabl, s kojom delim život - da ne otvaramo diskusiju šta podraumevam pod 'životom'.
<BR>&nbsp;&nbsp;&nbsp;&nbsp;&nbsp;Zato sam se upeo iz sve snage da se nasmešim, i - na svoje zaprepašćenje - uspeo sam. A onda sam pogledao oko sebe.
<BR>&nbsp;&nbsp;&nbsp;&nbsp;&nbsp;Bez obzira na to šta je svojevremeno rekla Albertu o raskošnim okruženjima koje nam je stvarao, Esi ne bi nikad dozvolila da takve stvari utiču na njen vlastiti stil. Njeni pojmovi o zabavama su se mnogo promenili od kad smo postali uskladišteni. Pre toga smo mogli da priređujemo zabave kakve smo hteli, jer smo bili truli bogataši. Sad smo u još boljem položaju. Gotovo da nema toga što ne bismo mogli uraditi, samo ako nam pričinjava zadovoljstvo. I ne moramo putovati avionom ili vasionskim brodom do tamo. I ne moramo pozivati goste i čekati ih da dođu. Što god naumimo - stvaramo sad odmah, na licu mesta, i čak ne moramo da se brinemo da ćemo sutra biti mamurni, nekoga uvrediti, ili se ugojiti.
<BR>&nbsp;&nbsp;&nbsp;&nbsp;&nbsp;Za početak, Esi nam je stvorila prostoriju.
<BR>&nbsp;&nbsp;&nbsp;&nbsp;&nbsp;Ništa naročito. U stvari, da smo poželeli neku takvu dok smo još bili u telesnom obličju, mogli smo bez imalo muke da je imamo. Verovatno ne bi stajala više od milio dolaran. Ni Esi ni ja nikada nismo imali planinsku kućicu za skijanje, ali povremeno smo boravili u nekoliko, i meni se dopao ambijent; ogromni kamin od poda do tavanice s jedne strane, lovački trofeji u vidu medveđih i losovih glava na zidu, i mnogo rešetkastih prozora duž zidova kroz koje se vide planine pokrivne škriputavim snegom i obasjane suncem, udobne stolice, divani i stolovi sa svežim cvećem, i... odjednom sam shvatio, još mnogo drugih stvari koje ni ona ni ja nikada nismo viđali u planinskim kućicama. Na stolu pored prozora nalazio se ukrasni vodoskok koji se obično puni vinom i iz njega se penio šampanjac. (Mogli ste da pogodite da nije 'pravi' šampanjac samo po tome što mu pena nikada nije splašnjavala). Pored vodoskoka sa šampanjcem nalazio se dugačak sto sa hladnim zakuskama, a kelneri u belim žaketima stajali su oko njega da nam napune tanjire. Video sam isečeno, hladno ćureće pečenje i šunku, i izdubljene sveže ananase napunjene plodovima kivija i višnjama. Pogledao sam sto, pa pogledao u Esi. "Dimljene ostrige?" usudio sam se da zatražim.
<BR>&nbsp;&nbsp;&nbsp;&nbsp;&nbsp;"Bože, Robine", reče ona sa izrazom gađenja na licu, "šta drugo nego dimljene ostrige! Da ne pominjem kavijar za mene i Alberta, i svinjska rebra za našeg Džulija i dim sum za njegovu devojku, i još ogromna kanta one jeftine hrane od koje se goji i koju ti toliko voliš - šta ono beše, da, salate od tunjevine." Ona pljesnu rukama. Kapelmajstor na podijumu nasuprot nama klimnu i mali orkestar zasvira one nežne, nostalgične melodije od kojih su se raspamećivali naše dede i babe. "Da jedemo ili da igramo?" upita Esi.
<BR>&nbsp;&nbsp;&nbsp;&nbsp;&nbsp;Učinio sam mali napor. Uradio sam ono što sam znao da će joj prijati. "Šta bi ti najviše volela?" zapitao sam svojim najseksipilnijim i najzvučnijim glasom filmskog lepotana, zagledavši joj se duboko u oči, dok sam joj šakom čvrsto u snažno obuhvatio golo rame, pošto je, naravno, tada već imala na sebi duboko izrezanu večernju haljinu.
<BR>&nbsp;&nbsp;&nbsp;&nbsp;&nbsp;"Da jedemo, dragi Robine", uzdahnula je, "ali ne zaboravi da me što pre i što češće pozivaš da igramo!"
<BR>&nbsp;&nbsp;&nbsp;&nbsp;&nbsp;I da vidite, na kraju nisam više ni morao mnogo da se trudim. Bilo je salate od tunjevine u količinama koje bi mi trajale čitav život, i kelner ju je najpre stavio u obliku visoke kupe na parče raženog hleba, a onda je poravnao da napravi sendvič, tačno onako kako volim. Šampanjac je bio savršeno rashlađen, a mehurići (iako nepostojeći) prijatno su mi golicali (nepostojeći) nos. Dok smo jeli, Albert kavaljerski mahnu rukom orkestru da se skloni sa podijuma, izvuče svoju violinu i stade nas zabavljati Bahovom muzikom bez pratnje, solo Krajzlerom, a potom, pošto su članovi orkestra počeli opet da se uspinju na podijum da mu se pridruže, zaokružio je svoj program sa dva Betovenova gudačka kvarteta.
<BR>&nbsp;&nbsp;&nbsp;&nbsp;&nbsp;Doduše, kao što već znate, nijedan od muzičara u ovom kamernom sastavu nije bio 'stvaran' - što znači, čak ni toliko stvaran koliko mi sami. Bili su to samo programi ograničenih mogućnosti koje je Albert izvukao iz svog bogatog asortimana spoljnih okruženja, ali s obzirom na to šta su bili pokazali su se izvrsno. Odlična hrana i bogovski šampanjac takođe nisu bili stvarni. Ali u ustima su imali isti ukus. Crni luk u salati od tunjevine i kasnije me je, s vremena na vreme, obilato podsećao na svoje prisustvo, a nepostojeći alkohol u simulaciji šampanjca podstakao mi je moždane centre za kretanja i čula na isti način na koji bi to pravi alkohol učinio u pravom mozgu - ukratko, pokušavam da vam kažem da su piće, ples i jelo učinili svoje i da sam postajao pohotan. I dok smo Esi i ja sanjivo kružili po podijumu za igru (nestvarno sunce je 'zašlo' i 'zvezde' su sijale iznad mračne 'planine') i njena glava počivala na mom ramenu a moji prsti nežno prelazili po njenim mekim, slatkim leđima, osetio sam da je i ona veoma raspoložena.
<BR>&nbsp;&nbsp;&nbsp;&nbsp;&nbsp;Dok sam je vodio sa podijuma za igru u pravcu u kome sam bio siguran da je već stvorila spavaću sobu, Albert podiže pogled da nam srdačno mahne na rastanku. On i general Kasata su ćeretali ispred ognjišta, i čuo sam kako Albert kaže: "Taj moj mali improvizovani koncert, generale. Samo sam hteo da malo razveselim Robina, znate. Nadam se da vas nisam uvredio."
<BR>&nbsp;&nbsp;&nbsp;&nbsp;&nbsp;General Kasata je bio zbunjen. Počešao se po obrazu boje čokolade, tik pored kratko podšišanog, vunastog zaliska, i rekao: "Ne znam o čemu govorite, Alberte. Zašto bih ja bio uvređen?"
<BR>
<BR>&nbsp;&nbsp;&nbsp;&nbsp;&nbsp;Nije mi potrebno stvarno telo i stvarna hrana da bih jeo, ne treba mi stvarna stolica kad hoću da sednem. Ne moram, takođe, da imam nijednu od onih stvari koje su vama uglavnom potrebne kad želite da vodite ljubav, i mi smo radili ono što smo radili prefinjeno, predano i veoma prijatno. Simulacija? Pa, naravno da je bila simulacija. Ali bilo je dobro kao i uvek, što znači divno, i kad se završilo, simulacija mog srca je kucala malo brže i dah mi je izlazio kroz simulacije zadihanosti, i obgrlio sam svoju dragu i priljubio je uz sebe, da bih upio simulacije njenog mirisa, dodira i topline.
<BR>&nbsp;&nbsp;&nbsp;&nbsp;&nbsp;"Baš mi je milo", sanjivo reče simulacija moje dragane, "što sam napravila naše programe tako da se mogu prožimati."
<BR>&nbsp;&nbsp;&nbsp;&nbsp;&nbsp;Svojim dahom mi je zagolicala uvo. Okrenuo sam glavu da bih mogao i ja da zagolicam njeno. "Moja ljubljena Esi", prošaptao sam, "pišeš opako dobre programe."
<BR>&nbsp;&nbsp;&nbsp;&nbsp;&nbsp;"Ne bih to mogla da nije tebe", odgovori ona, i sanjivo zevnu u satenski jastuk. (U nekim prilikama mi ipak spavamo, znate. Ne moramo. Ne moramo ni da jedemo, ni da vodimo ljubav, ali ima mnogo zadovoljstava koje ne moramo imati ali ih ipak imamo, i jedno koje mi je oduvek bilo najdraže su upravo onih poslednjih nekoliko minuta, kad vam je glava na jastuku i tek što niste otplovili, onako topli i ne sekirajući se ni zbog čega u vasioni.)
<BR>&nbsp;&nbsp;&nbsp;&nbsp;&nbsp;Bio sam nekako pospan, jer i to je bio deo celog podprograma. Ali sam znao da se mogu razbuditi ako hoću, jer i to je bio deo podprograma.
<BR>&nbsp;&nbsp;&nbsp;&nbsp;&nbsp;I odlučio sam da tako uradim. Samo na trenutak, pomislio sam, jer mi je na umu ipak bilo nekoliko stvari. "Poznat mi je ovaj krevet, ljubavi", rekao sam.
<BR>&nbsp;&nbsp;&nbsp;&nbsp;&nbsp;Ona se zakikota. "Udoban je", složi se ona. Nije poricala ono što sam znao, da je to u suštini verna, ili čak malo poboljšana, kopija anisokinetičkog kreveta koji smo imali u Roterdamu, pre mnogo, mnogo godina.
<BR>&nbsp;&nbsp;&nbsp;&nbsp;&nbsp;Ali nisam, zapravo, o tome želeo da razgovaramo, i zato sam pokušao ispočetka. "Ljubavi? Šta misliš, da li su sa mnom bila samo dva Neprijatelja? U onoj sobi na Tahitiju, mislim?"
<BR>&nbsp;&nbsp;&nbsp;&nbsp;&nbsp;Esi je neko vreme ležala bez reči. Zatim se polako oslobodi moje ruke i podupre se laktom, gledajući me odozgo.
<BR>&nbsp;&nbsp;&nbsp;&nbsp;&nbsp;Ćutke me je proučavala pogledom neko vreme. "Ne možemo to nikad saznati, nije li tako? Albert kaže da su oni, možda, kolektivan um; ako je to tačno, onda je ono što si video na Tahitiju samo mali, odvojeni paketić Neprijatelja, i brojevi su u tom slučaju bespredmetni."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;Esi uzdahnu i opet leže. Kroz zatvorena vrata do nas su dopirali zvuci muzike u drugoj sobi; sada su svirali starinski rok, verovatno po želji generala Kasate. Sela je u postelji, gola kao i onog dana kad smo prvi put vodili ljubav, i zapucketala vrhovima prstiju, tražeći svetlo. Svetiljke se upališe; sijale su blagim, ćilibarnim sjajem iz skrivenih udubljenja na tavanici, jer Esi nije ništa štedela da opremi naše toplo gnezdo.
<BR>&nbsp;&nbsp;&nbsp;&nbsp;&nbsp;"Još si nesrećan, dragi Robine", primeti ona ravnodušno.
<BR>&nbsp;&nbsp;&nbsp;&nbsp;&nbsp;Razmislio sam malo. "Čini mi se da jesam", složio sam se, tek približno opisujući nešto za čiji bih opis upotrebio daleko jače izraze da sam hteo da ga dam.
<BR>&nbsp;&nbsp;&nbsp;&nbsp;&nbsp;"Hoćeš da razgovaramo?"
<BR>&nbsp;&nbsp;&nbsp;&nbsp;&nbsp;"Hoću", rekoh, odjednom potpuno razbuđen, "da budem srećan. Zašto, do đavola, to mora da bude tako odvratno teško?"
<BR>&nbsp;&nbsp;&nbsp;&nbsp;&nbsp;Esi se pruži preko postelje i usnama mi blago pređe preko čela. "Vidim", reče ona. I to je bilo sve.
<BR>&nbsp;&nbsp;&nbsp;&nbsp;&nbsp;"Hteo sam da kažem, znaš", nastavih posle nekoliko trenutaka, "da ne znam šta će se desiti."
<BR>&nbsp;&nbsp;&nbsp;&nbsp;&nbsp;"To se nikad ne zna, je li tako?"
<BR>&nbsp;&nbsp;&nbsp;&nbsp;&nbsp;"Možda je baš to što si ti rekla", izgovorih mnogo glasnije nego što sam nameravao i možda i mnogo neprijatnijim tonom, "upravo razlog što nikad nisam bio srećan."
<BR>&nbsp;&nbsp;&nbsp;&nbsp;&nbsp;Ćutanje je bilo njen jedini odgovor. Kad razgovarate u vremenu merenom megabaudima, čak je i dvadeseti deo milisekunde poprilična pauza, a ova je trajala znatno duže od toga. Onda Esi ustade; dohvati ogrtač pored kreveta i obuče ga.
<BR>&nbsp;&nbsp;&nbsp;&nbsp;&nbsp;"Dragi Robine", započe ona sedeći na rubu kreveta i gledajući me. "Čini mi se da je ovo dugačko putovanje loše delovalo na tebe. Imaš isuviše mnogo vremna da se glupiraš."
<BR>&nbsp;&nbsp;&nbsp;&nbsp;&nbsp;"Ali nismo mogli da izaberemo nešto drugo, zar ne? I to je deo problema: ja nikad nemam izbora!"
<BR>&nbsp;&nbsp;&nbsp;&nbsp;&nbsp;"A, tako", reče ona, klimnuvši. "Sad ulazimo u srž problema. Odlično. Poveri mi se. Kaži šta te muči."
<BR>&nbsp;&nbsp;&nbsp;&nbsp;&nbsp;Nisam joj odgovorio. Uputio sam joj samo elektronski impuls čije je značenje bilo isto kao kad čovek ćutke šmrkne u očajanju. Naravno, ona to nije zaslužila od mene. Trudila se mnogo više nego obično da bude ljubazna i da mi pokaže da me voli, i nisam imao nikakva prava da budem neprijatan prema njoj.
<BR>&nbsp;&nbsp;&nbsp;&nbsp;&nbsp;Ali tako sam se osećao.
<BR>&nbsp;&nbsp;&nbsp;&nbsp;&nbsp;"Kaži mi, proklet bio!" viknu ona.
<BR>&nbsp;&nbsp;&nbsp;&nbsp;&nbsp;Ja se proderah, uzvraćajući joj. "Do sto đavola! Jesi li svesna da mi postavljaš idiotska pitanja? Hoću da kažem, najvernija si od svih vernih dragana i obožavam te i sve što uz to ide, ali... ali... Isuse, Esi, kako možeš tako nešto da me pitaš? Šta mi je? Hoćeš da kažem, i pored činjenice da je čitava vasiona u opasnosti, i da sam ja tek nedavno umro - ponovo! - i da ću, po svoj prilici, uskoro opet umreti, samo ovog puta zauvek, jer moram da se suprotstavim nekim stvorovima o kojima čak ne volim ni da mislim, i imam dve žene, i ne postojim u pravom smislu te reči, i sve to... Hoćeš da kažeš, pored svega toga, kako vam se dopao komad, gospođo Linkoln?"
<BR>&nbsp;&nbsp;&nbsp;&nbsp;&nbsp;"Uf, Robine", uzdahnu ona u očajanju, "ne umeš ni da sabiraš kako treba!"
<BR>&nbsp;&nbsp;&nbsp;&nbsp;&nbsp;Presekao sam se od zaprepašćenja. "Molim?"
<BR>&nbsp;&nbsp;&nbsp;&nbsp;&nbsp;"Pod jedan", poče ona, iz nekog razloga sva užurbana i poslovna, "nemaš dve žene - ukoliko, naravno, moj telesni original ne brojiš odvojeno od mene ovde prisutne, koja sam upravo sa velikim uživanjem vodila s tobom ljubav."
<BR>&nbsp;&nbsp;&nbsp;&nbsp;&nbsp;"Mislio sam..."
<BR>&nbsp;&nbsp;&nbsp;&nbsp;&nbsp;"Vrlo dobro znam šta si mislio, Robine", odbrusi ona. "Mislio si da voliš i mene i Džel-Klaru Mojnlin, koja iskrsne s vremena na vreme, tek toliko da te podseti. To smo već raspravili. Nema problema. Imaš samo jednu pravu ženu, Robine Brodhede, to jest mene, portabl-Esi, S. Ja. Lavorovnu-Brodhed, koja nije ni najmanje ljubomorna na tu damu, Mojnlinovu."
<BR>&nbsp;&nbsp;&nbsp;&nbsp;&nbsp;"Ali to nije stvarno..." započeh, ali mi ona mahnu rukom da ućutim.
<BR>&nbsp;&nbsp;&nbsp;&nbsp;&nbsp;"Drugo", nastavi ona odsečno, "obrnutim redosledom - ne, u stvari uzevši onu prvu tačku kao drugu u trenutnoj diskusiji..."
<BR>&nbsp;&nbsp;&nbsp;&nbsp;&nbsp;"Esi! Počinješ da me gubiš."
<BR>&nbsp;&nbsp;&nbsp;&nbsp;&nbsp;"Ne", odvrati ona, "nikada ja tebe neću izgubiti, niti ti mene; to je podnaslov prve tačke o kojoj ćemo govoriti kao o trećoj. Obrati pažnju! Kada je reč o opasnosti za stvarnu vasionu, da, slažem se, ona postoji. I veliki je problem. Međutim, taj problem smo već počeli da rešavamo i to najbolje što možemo. Sada. Preostaje nam samo još jedna tačka, možda peta ili šesta u prvobitnom izlaganju, zaboravila sam..."
<BR>&nbsp;&nbsp;&nbsp;&nbsp;&nbsp;Počeo sam da hvatam korak sa njom. "Činjenica da mi, u stvari, ne postojimo", pokušao sam da joj pomognem.
<BR>&nbsp;&nbsp;&nbsp;&nbsp;&nbsp;"Tačno. Volim što si budan i oran, Robine. Nismo mrtvi, da znaš. To ti stalno ponavljam. Samo smo u bestelesnom vidu, a to je nešto sasvim drugo. Više nismo od krvi i mesa, ali živimo, i te kako. Upravo si to i dokazao, proklet bio!"
<BR>&nbsp;&nbsp;&nbsp;&nbsp;&nbsp;"Bilo je divno", rekoh ljubazno, "i ja znam da je to što govoriš istina..."
<BR>&nbsp;&nbsp;&nbsp;&nbsp;&nbsp;"Ne! Ne znaš!"
<BR>&nbsp;&nbsp;&nbsp;&nbsp;&nbsp;"Dobro, bar mogu logičnim putem da zaključim. Cogito, ergo sum - jesam li u pravu?"
<BR>&nbsp;&nbsp;&nbsp;&nbsp;&nbsp;"Sasvim u pravu."
<BR>&nbsp;&nbsp;&nbsp;&nbsp;&nbsp;"Moja teškoća se sastoji u tome", rekoh žalosno, "što iz nekog razloga nikako nisam u stanju da to do kraja prihvatim."
<BR>&nbsp;&nbsp;&nbsp;&nbsp;&nbsp;"Ah!" povika ona. "Oh! Jasno mi je! Da prihvatiš, je li to? Da budemo sasvim sigurni, da do kraja prihvatiš. Prvo smo imali Dekarta, sad psihoanalizu. Samo praviš dim, Robine, dimnu zavesu iza koje hoćeš da sakriješ ono što te muči."
<BR>&nbsp;&nbsp;&nbsp;&nbsp;&nbsp;"Zar ti nije jasno..."
<BR>&nbsp;&nbsp;&nbsp;&nbsp;&nbsp;Nisam završio jer mi je rukom zapušila usta.
<BR>&nbsp;&nbsp;&nbsp;&nbsp;&nbsp;Onda je ustala i krenula prema vratima. "Robine, najdraži čoveče na svetu, dajem ti reč da mi je sve jasno." Uzela je drugi ogrtač sa stolice pored vrata i počela da ga slaže rukama. "Jasno mi je da više ne treba da razgovaraš sa mnom, nego s njim."
<BR>&nbsp;&nbsp;&nbsp;&nbsp;&nbsp;"S njim? S kim to?"
<BR>&nbsp;&nbsp;&nbsp;&nbsp;&nbsp;"S onim psihoanalitičkim njim, Robine. Evo. Obuci ovo."
<BR>&nbsp;&nbsp;&nbsp;&nbsp;&nbsp;Dobacila mi je ogrtač, i dok sam kao u bunilu činio ono što mi je kazala, izašla je kroz vrata, ostavivši ih otvorena. U sledećem trenutku kroz njih uđe blagi, postariji čovek, tužnih očiju.
<BR>&nbsp;&nbsp;&nbsp;&nbsp;&nbsp;"Zdravo, Robine, odavno se nismo videli", reče moj doktor za glavu, program Sigfrid fon Šrink."
<BR>&nbsp;&nbsp;&nbsp;&nbsp;&nbsp;"Sigfride", rekoh, "nisam te zvao."
<BR>&nbsp;&nbsp;&nbsp;&nbsp;&nbsp;On klimnu, smešeći se, dok je obilazio sobu. Navlačio je zavese, gasio svetla, pretvarajući spavaću sobu u nešto što više nije bilo poprište strasti, već relativno nalik na njegovu nekadašnju ordinaciju.
<BR>&nbsp;&nbsp;&nbsp;&nbsp;&nbsp;"Nisam ni hteo da mi dođeš!" riknuh na njega. "Pored toga, hteo sam da ova soba ostane onakva kakva jeste."
<BR>&nbsp;&nbsp;&nbsp;&nbsp;&nbsp;Seo je na stolicu pored kreveta, gledajući me ćutke. Kao da se ništa nije promenilo. Krevet više nije bio mesto za igranje; pretvorio se u kauč za mučenje, na kome sam proveo mnogo užasnih sati. "Pošto ti je očigledno neophodno da se opustiš, Robi", reče Sigfrid mirno, "mislio sam da ti pomognem smanjivanjem spoljnih uznemiravanja. Nije mnogo značajno. Mogu sve vratiti kako je bilo, ako tako želiš - ali zaista, Robe, zar ne bi bilo mnogo delotvornije da mi pričaš o tvom osećanju nelagodnosti i brigama, umesto što raspravljamo o tome kako izgleda soba."
<BR>&nbsp;&nbsp;&nbsp;&nbsp;&nbsp;Prsnuo sam u smeh.
<BR>&nbsp;&nbsp;&nbsp;&nbsp;&nbsp;Nisam mogao da se uzdržim. Grohotom sam se smejao, samo što mi nije pukao stomak, i to je dugo trajalo - u najmanju ruku mnogo mikrosekundi - a kad sam prestao da se smejem obrisao sam suzne oči (smeh se nije čuo, suze nisu postojale, ali ne mari) i rekao:
<BR>&nbsp;&nbsp;&nbsp;&nbsp;&nbsp;"Strašno si smešan, Sigfride, znaš li to? Nisi se ni najmanje promenio."
<BR>&nbsp;&nbsp;&nbsp;&nbsp;&nbsp;"Ali ti jesi", rekao je on i osmehnuo se. "Promenio si se veoma mnogo, i više upšte nisi onaj nesigurni, bojažljivi mladić, opterećen osećanjem krivice, koji je činio sve što može ne bi li naše sastanke pretvorio u društvene igre. Daleko si odmakao, Robine. Vrlo sam zadovoljan tobom. "
<BR>&nbsp;&nbsp;&nbsp;&nbsp;&nbsp;"Au, ta nemoj", rekoh, smešeći se - oprezno.
<BR>&nbsp;&nbsp;&nbsp;&nbsp;&nbsp;"S druge strane", nastavi on, "u mnogo čemu si ostao sasvim isti. Da li opet hoćeš da trošimo vreme na prazne razgovore i društvene igre? Ili pristaješ da mi kažeš šta te to brine?"
<BR>&nbsp;&nbsp;&nbsp;&nbsp;&nbsp;"Kad već pominjemo igre! Ti upravo sada igraš jednu sa mnom. Već znaš sve što sam ranije rekao. Verovatno znaš i šta sam mislio!"
<BR>&nbsp;&nbsp;&nbsp;&nbsp;&nbsp;"Ono što ja ne znam ili znam nije važno", reče on ozbiljno. "Ti to dobro znaš. Ono što znaš, a naročito stvari koje znaš ali nećeš da ih priznaš samome sebi, to je važno. Moraš s njima na čistinu. Počni tako što ćeš mi reći šta je to što te brine."
<BR>&nbsp;&nbsp;&nbsp;&nbsp;&nbsp;"Zato što sam seka-persa", odbrusih.
<BR>&nbsp;&nbsp;&nbsp;&nbsp;&nbsp;Pogledao me je i nasmešio mi se. "Ni sam ne veruješ u to, je li?"
<BR>&nbsp;&nbsp;&nbsp;&nbsp;&nbsp;"Pa, dobro, junak nikako nisam!"
<BR>&nbsp;&nbsp;&nbsp;&nbsp;&nbsp;"Otkud znaš, Robine?" upita me.
<BR>&nbsp;&nbsp;&nbsp;&nbsp;&nbsp;"Prestani da me zavitlavaš! Junaci ne sede i ne kukumavče! Junaci ne brinu da li će umreti! Junaci se ne zapetljavaju u vlastite strepnje i osećanja krivice, i glupe izmišljotine, je li tačno?"
<BR>&nbsp;&nbsp;&nbsp;&nbsp;&nbsp;"Tačno je da junaci ne rade mnoge od tih stvari", složi se Sigfrid, "ali nešto si zaboravio. Postoji još nešto što junaci ne rade. Oni ne žive. Ne postoje. Da li zaista veruješ da su svi ti koje nazivaš 'junacima' bolji od tebe?"
<BR>&nbsp;&nbsp;&nbsp;&nbsp;&nbsp;"Ne znam da li verujem. Ali se đavolski nadam da je tako."
<BR>&nbsp;&nbsp;&nbsp;&nbsp;&nbsp;"Ali, Robine", reče on razložno, "nisi ti baš tako loše radio, zar ne? Uradio si ono što niko pre tebe nije, čak ni Hiči. Govorio si sa Neprijateljima."
<BR>&nbsp;&nbsp;&nbsp;&nbsp;&nbsp;"Zajebao sam stvar", rekoh gorko.
<BR>&nbsp;&nbsp;&nbsp;&nbsp;&nbsp;"Je li ti to zaista misliš?" Sigfrid uzdahnu. "Robi, ti često sudiš o sebi tako da dobiješ dve protivrečne slike. Zašto? Sećaš li se, još u početku, stalno si mi govorio da si kukavica, i to tokom više naših sastanaka."
<BR>&nbsp;&nbsp;&nbsp;&nbsp;&nbsp;"To je bilo tačno! Bože, Sigfride, zar se ne sećaš da sam na Kapiji beskrajno odugovlačio, dok nisam prikupio hrabrost da krenem na prvi vasionski let."
<BR>&nbsp;&nbsp;&nbsp;&nbsp;&nbsp;"Da, to bi se moglo nazvati kukavičlukom", složi se Sigfrid. "Istina je, tako si se ponašao. Ali bilo je i mnogo drugih prilika kada si ispoljio izuzetnu hrabrost. Kad si uskočio u vasionski brod i pojurio na hiči-nebo izložio si se groznim opasnostima. Život si stavio na kocku - u stvari, zamalo da ga izgubiš."
<BR>&nbsp;&nbsp;&nbsp;&nbsp;&nbsp;"Tada je u pitanju bilo mnogo novca. Obogatio sam se."
<BR>&nbsp;&nbsp;&nbsp;&nbsp;&nbsp;"U to vreme si već bio bogat, Robe". On zavrte glavom, a onda zamišljeno nastavi: "Zanimljivo, kad god uradiš nešto vredno hvale, uvek sebi pripisuješ koristoljubive motive; ali kad uradiš nešto što ti izgleda rđavo, odmah si spreman da prihvatiš da je to tačno takvo kao što izgleda. Ima li uopšte situacija kad ispadneš dobar, Robine?"
<BR>&nbsp;&nbsp;&nbsp;&nbsp;&nbsp;Nisam mu odgovorio. Nisam imao odgovor. Možda nisam hteo da ga potražim. Sigfrid uzdahnu i promeni temu. "Dobro", reče on. "Hajde da se vratimo na one najosnovnije stvari. Kaži me šta te brine?"
<BR>&nbsp;&nbsp;&nbsp;&nbsp;&nbsp;"Šta me brine?" povikah. "Zar ne misliš da toga ima koliko hoćeš? Ako misliš da je stanje stvari širom čitave vaseljene takvo da zbog njega ne treba da se zabrine svako ko ima iole zdravog razuma, onda verovatno ne znaš šta se dešava!"
<BR>&nbsp;&nbsp;&nbsp;&nbsp;&nbsp;Vidno je pokazivao da ga to gnjavi. "Neprijatelji su svakako sasvim dovoljan razlog da se čovek zabrine, ali..."
<BR>&nbsp;&nbsp;&nbsp;&nbsp;&nbsp;"Ali nisu jedini, ako imaš u vidu i moju ličnu situaciju! Zaljubljen sam u dve žene - u tri, hoću da kažem", ispravih se, sećajući se Esinog sabiranja.
<BR>&nbsp;&nbsp;&nbsp;&nbsp;&nbsp;On napući usne. "Zar te to zabrinjava, Robine? Mislim, u praktičnom smislu? Na primer, da li moraš nešto da uradiš - recimo, da se odlučiš za jednu? Mislim da ne moraš. U suštini, tu nema povoda za neka tvoja međusobno protivrečna osećanja? Zato što nema ni mene! Ja sam samo obično, prokleto uskladištenje u gigabitskom prostoru. Nisam ni malo stvarniji od tebe!"
<BR>&nbsp;&nbsp;&nbsp;&nbsp;&nbsp;"Da li zaista veruješ da ne postojim?" upita on blago.
<BR>&nbsp;&nbsp;&nbsp;&nbsp;&nbsp;"Mogu da stavim glavu na panj! Napravio te je neki prokleti kompjuterski programer!"
<BR>&nbsp;&nbsp;&nbsp;&nbsp;&nbsp;Sigfrid se zagleda u nokat na svom palcu. Usledilo je još jedno od onih dugih, multimikrosekundskih ćutanja, a onda on upita: "Kaži mi, Robinete, šta ti podrazumevaš pod 'postojanjem'?"
<BR>&nbsp;&nbsp;&nbsp;&nbsp;&nbsp;"Znaš ti vraški dobro šta postojanje znači! To znači biti stvaran!"
<BR>&nbsp;&nbsp;&nbsp;&nbsp;&nbsp;"A, tako. Jesu li Neprijatelji stvarni?"
<BR>&nbsp;&nbsp;&nbsp;&nbsp;&nbsp;"Nego šta", odvratih s gađenjem. "Nikad nisu ni bili drukčiji. Oni su samo kopije nečega što je nekada bilo stvarno."
<BR>&nbsp;&nbsp;&nbsp;&nbsp;&nbsp;"A, tako. U redu. Da li je zakon obrnutih kvadrata stvaran, Robi?"
<BR>&nbsp;&nbsp;&nbsp;&nbsp;&nbsp;"Zovi me Robinet, proklet bio!" planuh još jednom. On podiže obrve, ali klimnu. I nastavi da sedi bez reči, čekajući moj odgovor. Pribrao sam se. "Zakon obrnutih kvadrata - jeste, stvaran je. Ne u smislu da je sazdan od materije, već da ima sposobnost da opisuje šta se s tom materijom događa. Pomoću njega možeš da predvidiš šta će se dogoditi. Možeš zatim i da mu vidiš posledice."
<BR>&nbsp;&nbsp;&nbsp;&nbsp;&nbsp;"Ali, mogu da vidim i posledice tvoga delovanja, Robine - Robinete", žurno se ispravi.
<BR>&nbsp;&nbsp;&nbsp;&nbsp;&nbsp;"Jedna opsena vidi drugu", odvratih prezrivo.
<BR>&nbsp;&nbsp;&nbsp;&nbsp;&nbsp;"Da", priznade on, "moglo bi se i tako reći. Ali i drugi vide posledice tvojih postupaka. Da li je general Bopre Hajmat bio samo opsena? Vas dvojica ste očigledno uzajamno delovali jedan na drugog, što on nikada neće poreći. Jesu li tvoje banke samo opsena? U njima je tvoj novac. Ljudi koje si zaposlio, korporacije koje ti plaćaju dividende - sve je to stvarno, zar ne?"
<BR>&nbsp;&nbsp;&nbsp;&nbsp;&nbsp;Dao mi je vremena da se sasvim usredsredim. Nasmešio sam se. "Mislim da si ti sada taj koji igra, Sigfride. Ako nisi, onda si promašio suštinu stvari. Vidiš", rekoh s visine, "tvoj problem je što nikada nisi bio stvaran. Stvarni ljudi imaju stvarne probleme. Makar i sitne; po tome znaju da su stvarni. Ja ih nemam! Tokom svih ovih godina od kad sam postao... lišen telesnog obličja - nijedanput nisam morao da stenjem i da se napinjem na klozetskoj šolji zbog zatvora. Nijednom nisam patio od mamurluka, niti mi je curio nos, niti sam imao opekotine od sunčanja, niti ijedan od onih životnih potresa što se prenose na meso."
<BR>&nbsp;&nbsp;&nbsp;&nbsp;&nbsp;"Ne razboljavaš se?" upita on razočarano. "Zar samo zato kukumavčiš?"
<BR>&nbsp;&nbsp;&nbsp;&nbsp;&nbsp;Pogledao sam ga zaprepašćeno. "Sigfride, ranije nikada sa mnom nisi tako razgovarao."
<BR>&nbsp;&nbsp;&nbsp;&nbsp;&nbsp;"U to vreme nisi bio tako zdrav kao sada! Robinete, zaista se pitam da li ovaj razgovor uopšte koristi bilo kome od nas dvojice. Možda ja nisam onaj s kim bi trebalo da razgovaraš."
<BR>&nbsp;&nbsp;&nbsp;&nbsp;&nbsp;"Lepo", rekoh, počevši već gotovo da se zabavljam, "uspeo sam makar jedanput da te čujem da kažeš - Isuse, a šta ću sada?" Završio sam, jer se više nisam obraćao Sigfridu fon Šrinku. "Šta sad opet, do đavola, smeraš?"
<BR>&nbsp;&nbsp;&nbsp;&nbsp;&nbsp;Albert Ajnštajn je petljao nešto oko svoje lule. Onda se saže da se počeše po golom nožnom članku i reče: "Vidiš, Robine, možda tvoj problem ipak nije psihoanalitičke prirode. Zato bi možda bilo bolje da se ja njime pozabavim."
<BR>
<BR>&nbsp;&nbsp;&nbsp;&nbsp;&nbsp;Klonuo sam natrag u postelju i sklopio oči.
<BR>&nbsp;&nbsp;&nbsp;&nbsp;&nbsp;Nekada davno, kad smo još Sigfrid i ja igrali mačke i miša, svake srede u četiri sata popodne, ponekad mi se događalo da završim sa osećanjem da sam tog dana ja zabeležio poene u našoj igri, ali nikada, nikada nisam doživeo da on, prosto rečeno, digne ruke. Ovo sad je bila istinska pobeda, o kakvoj nikada nisam ni sanjao - i zbog toga sam se osećao gore nego ikad. Još mi je bilo grozno. Ako moj problem nije bio psihoanalitičke prirode, onda je bio stvaran; a 'stvaran', pomislih, znači isto što i 'nerešiv'.
<BR>&nbsp;&nbsp;&nbsp;&nbsp;&nbsp;Otvorio sam oči.
<BR>&nbsp;&nbsp;&nbsp;&nbsp;&nbsp;Albert je radio. Nismo više bili u sobici za dvočasovno nabijanje rogova nečijem bračnom drugu, nalazili smo se u skromnoj radnoj sobi nekadašnjeg Ajnštajna, na prinstonskom univerzitetu. Na pisaćem stolu stajala je boca skripa, a tabla iza njegovih leđa bila je sva ispunjena nerazmrsivim matematičkim proračunima. "Lepa ti je ova sobica", rekoh kiselo, "ako ćemo opet da se vratimo na igru."
<BR>&nbsp;&nbsp;&nbsp;&nbsp;&nbsp;"I igre su stvarne, Robine", ozbiljno odvrati on. "Nadam se da nemaš ništa protiv što sam se ja ubacio. Da si se spremao da govoriš o suzama i traumama, dr fon Šrink bi bio najbolji program za to, ali metafizika je nešto u čemu sam ja mnogo bolji."
<BR>&nbsp;&nbsp;&nbsp;&nbsp;&nbsp;"Metafizika!"
<BR>&nbsp;&nbsp;&nbsp;&nbsp;&nbsp;"Robine, to je ono o čemu si govorio", iznenađeno reče on. "Zar nisi to znao? Priroda stvarnosti? Smisao života? Takve stvari nisu bile najglavniji predmet mojih proučavanja, odnosno nisam po tome postao slavan, ali mislim da bih tu mogao da ti budem od pomoći, ako nemaš ništa protiv."
<BR>&nbsp;&nbsp;&nbsp;&nbsp;&nbsp;"A ako imam?"
<BR>&nbsp;&nbsp;&nbsp;&nbsp;&nbsp;"Pa šta? Uvek možeš da mi narediš da odem", reče on pomirljivo. "Hajde makar da pokušamo."
<BR>&nbsp;&nbsp;&nbsp;&nbsp;&nbsp;Ustao sam sa kreveta - sada je to bio iskrzani kožni otoman, na kome je iz jednog pocepanog jastuka provirivala vuna - i ushodao se gore-dole po radnoj sobi, slegavši samo jednom ramenima, onako ovlaš, što je značilo, do đavola, zašto da ne.
<BR>&nbsp;&nbsp;&nbsp;&nbsp;&nbsp;"Vidiš", reče on, "možeš da budeš onoliko stvaran koliko poželiš, Robine."
<BR>&nbsp;&nbsp;&nbsp;&nbsp;&nbsp;Podigao sam gomilu časopisa sa stolice pored pisaćeg stola i seo, da mu bolje vidim lice. "Zar nisi hteo da kažeš da mogu biti onoliko dobra imitacija stvarnog koliko poželim?"
<BR>&nbsp;&nbsp;&nbsp;&nbsp;&nbsp;"Znači li to da prelazimo na Turginov test? Ako si tako dobra imitacija da možeš da prevariš samoga sebe, zar to već nije neka vrsta stvarnosti? Na primer, ako zaista želiš da patiš od boljki kao što su kijavica ili zatvor, ništa lakše od toga. Dr Lavorovna i ja ćemo ti kao od šale upisati u program sve takve sitne boljčice koje hoćeš, i promešati ih kao na ruletu, tako da se pojavljuju nasumice - danas, recimo, šuljevi, a sutra, možda, gnojna bubljica na nosu. Ne mogu prosto da verujem da bi ti to hteo."
<BR>&nbsp;&nbsp;&nbsp;&nbsp;&nbsp;"To bi i dalje bile opsene!"
<BR>&nbsp;&nbsp;&nbsp;&nbsp;&nbsp;Albert razmisli o tome, pa popusti. "U izvesnom smislu, da, pretpostavljam da bi. Ali da se vratimo na Turginov test. Oprosti mi što ću biti toliko slobodan, ali kad ste ti i dr Lavorovna zajedno, da li ponekad, ovaj, vodite ljubav?"
<BR>&nbsp;&nbsp;&nbsp;&nbsp;&nbsp;"I te kako dobro znaš da vodimo ljubav! Baš malopre smo to radili!"
<BR>&nbsp;&nbsp;&nbsp;&nbsp;&nbsp;"Da li je to manje prijatno zato što je, kako ti kažeš, samo opsena?"
<BR>&nbsp;&nbsp;&nbsp;&nbsp;&nbsp;"Fantastično je prijatno. Možda baš to ne valja. Jer, do đavola, Esi ne može da zatrudni."
<BR>&nbsp;&nbsp;&nbsp;&nbsp;&nbsp;"Ah", reče on, baš kao i Esi malopre. "Oh. Da li to zaista želiš?"
<BR>&nbsp;&nbsp;&nbsp;&nbsp;&nbsp;Razmislih malo, da bih bio siguran. "Ne znam, zapravo. To je nešto na šta sam povremeno pomišljao."
<BR>&nbsp;&nbsp;&nbsp;&nbsp;&nbsp;"Ali nije neizvodljivo, znaš, Robine. Čak ne bi bilo ni teško da se programira. Dr Lavorovna, ako želi, sigurno može napisati program u kome bi doživela sve fiziološke simptome trudnoće, čak i porođaj. Rodila bi pravo dete, Robine - 'pravo' u smislu u kome i ti postojiš", žurno dodade. "Ali bi to moglo da bude zaista tvoje i njeno dete. Sa nasumično izmešanim naslednim osobinama, sa ličnošću koja će se razvijati onako kako je budete odgajali - proizvod, kao i ljudska bića, prirode i vaspitanja, sa malom primesom slučajnosti ubačenom u sve to."
<BR>&nbsp;&nbsp;&nbsp;&nbsp;&nbsp;"A kad poraste i dostigne naše životno doba, mi ćemo još biti u tom dobu!"
<BR>&nbsp;&nbsp;&nbsp;&nbsp;&nbsp;"Ah". Albert zadovoljno klimnu. "Sada prelazimo na starenje. Je li to ono što želiš? Zato, Robine, moramo odmah da ti kažem", nastavi on ozbiljno, "da ćeš ostariti. Ne zato što te je neko programirao, već zato što moraš. U prepisu tebe sigurno ima grešaka. Menjaćeš se, i verovatno oronuti. Naravno, u tvom uskladištenju ima mnogo redudantnosti, tako da se greške neće akumulirati veoma brzo, bar ne kad su važne stvari u pitanju. Ali u jednom beskrajnom vremenu - svakako, Robine. Robinet Brodhed, iz deset na dvadeseti milisekudni od ovog trenutka, neće biti onaj isti Robinet Brodhed kakav je danas."
<BR>&nbsp;&nbsp;&nbsp;&nbsp;&nbsp;"Baš divno", povikah. "Ne mogu da umrem, ali mogu da postanem mator, oronuo i glup!"
<BR>&nbsp;&nbsp;&nbsp;&nbsp;&nbsp;"Želiš li da umreš?"
<BR>&nbsp;&nbsp;&nbsp;&nbsp;&nbsp;"Pa... ne... znam!"
<BR>&nbsp;&nbsp;&nbsp;&nbsp;&nbsp;"Vidim", zamišljeno reče Albert. Pokrih lice rukama, i plakalo mi se kako odavno nije. Preplavili su me svi dotadašnji strahovi, očajanja i strepnje, a ovi idiotski razgovori nisu ničemu vodili!
<BR>&nbsp;&nbsp;&nbsp;&nbsp;&nbsp;"Vidim", opet se začuše reči, ali to više nije bio glas Alberta Ajnštajna. Bio je dublji i nekako - ogromniji, i pre nego što sam podigao pogled, znao sam kome pripada.
<BR>&nbsp;&nbsp;&nbsp;&nbsp;&nbsp;"Gospode Bože", prošaptah.
<BR>&nbsp;&nbsp;&nbsp;&nbsp;&nbsp;"Tu sam." Bog se nasmeši.
<BR>
<BR>&nbsp;&nbsp;&nbsp;&nbsp;&nbsp;Ako se nikada do sada niste pojavili pred Prestolom Strašnog Sudije sigurno nećete znati kako je to.
<BR>&nbsp;&nbsp;&nbsp;&nbsp;&nbsp;Nisam ni ja. Imao sam samo neku maglovitu predstavu o veličanstvenosti, ali ova koja se sad nalazila svuda oko mene bila je daleko veličanstvenija nego što sam zamišljao. Očekivao sam da će u meni izazvati utisak, ne znam - strahopoštovanja? Lepote? Možda, čak, straha?
<BR>&nbsp;&nbsp;&nbsp;&nbsp;&nbsp;Nije bilo strašno, ali je sigurno bilo sve što sam prethodno spomenuo. Divovski presto bio je od zlata. Bilo je to nekakvo svetleće, toplo, gotovo prozirno zlato; ne onaj grubi metal, već samo ovaploćena bit zlata kao takvog. Taj džinovski presto se uzdizao daleko iznad mene, okružen zastorima od sedefastog mermera, koji su izgledali kao da su ih zajednički izvajali Fidija i Praksitel. Stolica na kojoj sam sedeo bila je od tople, izrezbarene slonovače, a nosio sam na sebi belu odoru pokajnika i netremice gledao naviše, pravo u ogromne i svevideće oči Svemogućeg.
<BR>&nbsp;&nbsp;&nbsp;&nbsp;&nbsp;Kao što sam već rekao, nisam osećao strah. Ustao sam i proteglio se. "Odlična opsena", pohvalio sam ga. "Reci mi, Bože, koji si? Jahve? Tor? Čiji si ti bog?"
<BR>&nbsp;&nbsp;&nbsp;&nbsp;&nbsp;"Tvoj Bog, Robine", zagrme veličanstveni glas.
<BR>&nbsp;&nbsp;&nbsp;&nbsp;&nbsp;Nasmejao sam se odozdo na Njega. "Ali ja nemam boga, znaš. Oduvek sam bio ateista. Ideja o svom ličnom bogu je detinjasta, na šta je oduvek ukazivao moj prijatelj - a bez sumnje i tvoj - Albert Ajnštajn."
<BR>&nbsp;&nbsp;&nbsp;&nbsp;&nbsp;"To ništa ne mari, Robine. Ja sam božanstvo koje vlada čak i ateistima. Vidiš, ja sudim. Imam svoje božje atribute. Ja sam Tvorac i Iskupitelj. Nisam samo dobar. Ja sam merilo po kome se meri dobrota."
<BR>&nbsp;&nbsp;&nbsp;&nbsp;&nbsp;"Ti mi sada sudiš?"
<BR>&nbsp;&nbsp;&nbsp;&nbsp;&nbsp;"Bogovi zato i postoje, zar ne?"
<BR>&nbsp;&nbsp;&nbsp;&nbsp;&nbsp;Bez ikakvog stvarnog razloga, počeo sam da osećam neku napetost. "Da, ali... hoću da kažem, šta bi trebalo ja da radim? Da li da ispovedim svoje grehe, istražim svaki trenutak svoga života?"
<BR>&nbsp;&nbsp;&nbsp;&nbsp;&nbsp;"Pa, ne baš, Robine", razložno primeti Bog. "U stvari, ti se ispovedaš i preispituješ već poslednjih stotinak godina. Nema potrebe da opet pretresamo sve to."
<BR>&nbsp;&nbsp;&nbsp;&nbsp;&nbsp;"Šta ako odbijem da mi se sudi?"
<BR>&nbsp;&nbsp;&nbsp;&nbsp;&nbsp;"Ni to ne mari, znaš. Ja ću ti u svakom slučaju presuditi. I evo, izričem svoju presudu."
<BR>&nbsp;&nbsp;&nbsp;&nbsp;&nbsp;Nagnuo se napred, gledajući naniže u mene, onim tužnim, dragim, veličanstvenim pogledom, punim ljubavi. Nisam imao kud. Stao sam da se previjam od muke.
<BR>&nbsp;&nbsp;&nbsp;&nbsp;&nbsp;"Smatram da si ti, Robine Brodhed", reče on, "tvrdoglav, opterećen osećanjem krivice, rasejan, tašt, nesavršen, često luckast, i veoma sam zadovoljan tobom. Ne bih želeo da budeš drukčiji. U sukobu sa Neprijateljima možeš sramno podbaciti, kao što često činiš. Ali znam da ćeš uraditi onako kako uvek činiš."
<BR>&nbsp;&nbsp;&nbsp;&nbsp;&nbsp;"A to je?" promucah.
<BR>&nbsp;&nbsp;&nbsp;&nbsp;&nbsp;"Uradićeš najbolje što budeš mogao, a ima li nešto više što bih čak i Ja smeo da tražim? Zato idi, Robine, i neka te prati Moj blagoslov." Podigao je ruke, onim sveobuhvatnim gestom božanskog milosrđa. Onda mu se izraz na licu promeni i on se oštro zagleda naniže, u mene. Ne možete reći za Boga da je 'uznemiren', ali izgledao je nezadovoljan. "Šta ti opet nije po volji?" upita on.
<BR>&nbsp;&nbsp;&nbsp;&nbsp;&nbsp;"Još sam nezadovoljan sobom", rekoh tvrdoglavo.
<BR>&nbsp;&nbsp;&nbsp;&nbsp;&nbsp;"Tako i treba da bude", zagrme Bog. "Ja sam te stvorio da budeš nezadovoljan, jer da nisi nezadovoljan sobom, zar bi se trudio da budeš bolji?"
<BR>&nbsp;&nbsp;&nbsp;&nbsp;&nbsp;"Bolji od koga?" zapitah, zadrhtavši i protiv svoje volje.
<BR>&nbsp;&nbsp;&nbsp;&nbsp;&nbsp;"Bolji od Mene", viknu Bog.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
