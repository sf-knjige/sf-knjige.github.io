<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. ZAVRŠECI
<P>&nbsp;&nbsp;&nbsp;&nbsp;&nbsp;Nisam znao kako da počnem ovu priču, a sada ne znam kako da je završim.
<BR>&nbsp;&nbsp;&nbsp;&nbsp;&nbsp;Vidite, ovo je bio kraj. Nema više ništa da se ispriča, osim što se dogodilo.
<BR>&nbsp;&nbsp;&nbsp;&nbsp;&nbsp;Znam da ušima telesnih ljudi sa linearnim poimanjima ovo može zvučati čudno (da ne kažem odbojno razmetljivo), kao i mnoge druge stvari koje sam rekao i koje su zvučale čudno (ili još gore). Ja tu ne mogu ništa. Ono što je čudno ne može se izraziti nečudno, a ja moram da ispričam sve kako je bilo. Ono što se odmah potom 'dogodilo' u stvari nije važno, jer ono što se dogodilo već je bilo završeno.
<BR>&nbsp;&nbsp;&nbsp;&nbsp;&nbsp;Naravno, čak i ogromno povećani ljudi kao što sam ja donekle ostaju linaearni... i zato nam je trebalo izvesno vreme da sve ovo shvatimo.
<BR>&nbsp;&nbsp;&nbsp;&nbsp;&nbsp;Esi i ja smo se složili da nam je iznad svega potrebno malo oduška - da se odmorimo; da pokušamo da shvatimo šta se zapravo događa; a pre svega da prikupimo svoje razdešene misli. Dali smo da nam se uskladištenja i fizički prenesu u staru kuću na Tapanskom moru, i to smo uradili prvi put za poveći broj godina, pa smo se tu smirili da malo razbistrimo mozak.
<BR>&nbsp;&nbsp;&nbsp;&nbsp;&nbsp;Albertova uskladištenja su preneta zajedno s našima.
<BR>&nbsp;&nbsp;&nbsp;&nbsp;&nbsp;Sam Albert bio je sasvim drugi problem. Albert se više nije odazivao na moje pozive. Ako se Albert i dalje uopšte nalazio u uskladištenjima - jednostavno se nije pojavljivao.
<BR>&nbsp;&nbsp;&nbsp;&nbsp;&nbsp;Ali Esi nije od onih koji će prihvatiti da ih porazi program koji su sami napravili. Prvo čemu se posvetila bilo je proveravanje programa i redovno čišćenje i uklanjanje smetnji. Tek tada se predala.
<BR>&nbsp;&nbsp;&nbsp;&nbsp;&nbsp;"Ne mogu da pronađem nikakvu grešku u programu Albert Ajnštajn" rekla je, "izuzev što ne radi." Ljutito je gledala u lepezu podataka koja je sadržavala Alberta Ajnštajna. "Sad je samo leš!" dodade zabrinuto. "Telo u kome više nema života, znaš?"
<BR>&nbsp;&nbsp;&nbsp;&nbsp;&nbsp;"Šta ćemo sad?" upitao sam. Pitanje je bilo bespredmetno. Prosto nisam bio navikao da me mašine izdaju.
<BR>&nbsp;&nbsp;&nbsp;&nbsp;&nbsp;Esi sleže ramenima, nastojeći da mi ponudi utešnu nagradu. "Mogu da ti napišem novi program Albert", reče ona. Zavrteo sam glavom. Nisam hteo nikakav novi program, hteo sam Alberta. "Pa, u tom slučaju", reče ona tonom zdravog razuma, "da se odmorimo i posvetimo malo samima sebi. Kako bi bilo da odemo na kupanje, a posle da priredimo sebi predivan, ogromni ručak od koga je goji?"
<BR>&nbsp;&nbsp;&nbsp;&nbsp;&nbsp;"Ko će sad jesti? Esi, pomagaj! Hoću da znam", požalih se. "Hoću da znam šta je, do đavola, mislio kada nam je rekao da se ne brinemo - kakve veze imate s tim ti i Kasata i Ališa Lo? Šta to vas troje imate zajedničko?
<BR>&nbsp;&nbsp;&nbsp;&nbsp;&nbsp;Ona napući usta a onda se razvedri. "Hajde da ih pitamo."
<BR>&nbsp;&nbsp;&nbsp;&nbsp;&nbsp;"Da ih pitamo - šta?"
<BR>&nbsp;&nbsp;&nbsp;&nbsp;&nbsp;"Da ih pitamo sve o njima samima. Pozovi ih - pa možemo svi zajedno da ručamo!"
<BR>
<BR>&nbsp;&nbsp;&nbsp;&nbsp;&nbsp;Nije se dogodilo baš tako brzo.
<BR>&nbsp;&nbsp;&nbsp;&nbsp;&nbsp;Pre svega, nijedno od njih nije bilo fizički (mislim, njihova uskladištenja nisu bila fizička) na Zemlji. Oboje su još bili u orbiti. Nisam hteo da se zadovoljim dvojnicima, jer nisam hteo čak ni ono izluđujuće zakašnjenje od četvrt sekunda kad razgovaram sa njima, tako da su morali biti prebačeni do Tapanskog mora, a to je dugo trajalo. Trajalo je i duže, jer iz nekih razloga Kasata nije mogao odmah da se oslobodi.
<BR>&nbsp;&nbsp;&nbsp;&nbsp;&nbsp;Nisam gubio vreme.
<BR>&nbsp;&nbsp;&nbsp;&nbsp;&nbsp;Bez Alberta život mi je bio donekle otežan. Ali ne i zaista težak, jer nije bilo mnogo toga što je Albert radio (izuzev što je odgovarao na zagonetke koje sam postavljao) a što nisam i ja sam mogao da uradim. Sada sam morao. I tako sam ja, a ne Albert, morao da krenem po svetu i vidim šta se događa.
<BR>&nbsp;&nbsp;&nbsp;&nbsp;&nbsp;Događalo se mnogo stvari, ali većina mi nije bila od neke naročite koristi.
<BR>&nbsp;&nbsp;&nbsp;&nbsp;&nbsp;U početku, nastupio je nalet panike. USPMU je izdala uzbunjujuće, oskudne biltene o šteti koja je nanesena njenoj floti, a potom još više uzbunjujuće, hitne zahteve da se sagradi nova, veća i bolja od prethodne, po sistemu da kada pokušavaš s nečim što ne radi onda treba stalno iznova da pokušavaš.
<BR>&nbsp;&nbsp;&nbsp;&nbsp;&nbsp;Ali to je već samo po sebi zvučalo umirujuće i normalno. Široke narodne mase, posle prvog šoka i uzbuđenosti, shvatile su da su ipak svi još živi i zdravi, da nema mrtvih. Vasionski brodovi Neprijatelja nisu se pojavili na nebu iznad San Franciska i Beidžinga da ih pretvore u prah i pepeo. Niko nije našu planetu zavitlao na Sunce.
<BR>&nbsp;&nbsp;&nbsp;&nbsp;&nbsp;U stvari, kao da se ništa nije ni dogodilo, i tako je panika polako počela da jenjava. Ljudi su se opet vraćali u kolotečinu i nastavili da žive kao i pre, kao seljaci na padinama vulkana. Nastala je erupcija, niko nije bio povređen. Jednog dana će nastati ponovo - ali za sada je, hvala Bogu, sve u redu.
<BR>&nbsp;&nbsp;&nbsp;&nbsp;&nbsp;Institut je stavio na svoj program stotinu novih radnih grupa, da prouče sve što se događalo na Stražarskom točku. Polovina njih je provodila pola vremena stalno iznova analizirajući 'bitku' između brodova Neprijatelja i USPMU. Nije bilo mnogo materijala za analizu. Koliko smo videli, toliko smo znali. Ništa više. U zapisima senzora nije nađeno ništa što bi protivrečilo, ili možda ulepšalo, ono što već smo videli vlastitim očima. Brodovi Neprijatelja su izašli i onesposobili naše krstarice; zatim su nas Neprijatelji mirno pokupili i vratili u ogradicu za bebe, gde nam je i bilo mesto. I to je bilo sve.
<BR>&nbsp;&nbsp;&nbsp;&nbsp;&nbsp;Radne grupe koje su proučavale same Neprijatelje svađale su se međusobno i raspravljale, ali nisu otkrile ništa novo. Ugledni naučnici na panel-diskusijama složili su se da ono što su sve vreme mislili da treba da nastave da misle i dalje: Neprijatelji su nastali ubrzo nakon Velikog praska. Klima im je odgovarala. Kada se vreme pokvarilo - kad je materija prodrla u njihovu toplu i prijatnu mešavinu prostora i energije - odlučili su da ga promene. Pokrenuli su te promene, a onda se vratili u svoj kugelblic da čekaju da svane neki lepši dan.
<BR>&nbsp;&nbsp;&nbsp;&nbsp;&nbsp;A kad je reč o njihovim kratkotrajnim aktivnostima oko Stražarskog točka - pa, znate, ako probudite medveda iz zimskog sna verovatno će vas tresnuti šapom zato što ste ga naljutili. Ali onda će se vratiti natrag da spava; a udarac šape ovog našeg medveda bio je, istini za volju, sasvim blag.
<BR>&nbsp;&nbsp;&nbsp;&nbsp;&nbsp;O da, nagađanja je bilo do mile volje - Bože, i to kakvih nagađanja. Ali ne i činjenica. Čak nije bilo ni iole verodostojnih teorija, bar nijedne koja bi pružila priliku da bude proverena, kako bi se mogle nazreti bar neke svrsishodne mere. Svi (odnosno svi koji nisu bili u USPMU) slagali su se da je ideja USPMU da sagradi još veću i snažniju flotu verovatno sasvim glupa, ali pošto niko nije imao bolju, izgledalo je da će se to i ostvariti.
<BR>&nbsp;&nbsp;&nbsp;&nbsp;&nbsp;A kada je već trebalo da stignu Kasata i Ališa Lo, otišao sam do datoteke i stavio ruku (odnosno 'šaku') na Albertovo uskladištenje i pozvao: "Molim te, Alberte, učini mi uslugu, zašto nećeš da mi kažeš šta se događa?"
<BR>&nbsp;&nbsp;&nbsp;&nbsp;&nbsp;Albert nije odgovarao.
<BR>&nbsp;&nbsp;&nbsp;&nbsp;&nbsp;Ali kad sam se vratio u salon da pozdravim goste, na svojoj najomiljenijoj stolici našao sam komadić hartije. Pisalo je:
<BR>&nbsp;&nbsp;&nbsp;&nbsp;&nbsp;Robine, oprosti molim te, ali ne mogu da prekinem ono što sad radim. Ti činiš najbolje što možeš, zar ne? Samo nastavi. Voli te Albert.
<BR>&nbsp;&nbsp;&nbsp;&nbsp;&nbsp;Džulio Kasata je bio skinuo uniformu - košulja, kratke pantalone, sandale - i izgledalo je da ga zaista veseli što me vidi. Kad sam ga zapitao o tome, rekao je: "Oh, nije to zbog tebe, Brodhede" - ipak se nije sasvim promenio - "ne, nego je onaj kopilan opet rešio da me još ne pogubi. Koji kopilan? Pa, ja, naravno - telesni ja. Ne voli da se po svetu muvaju njegove kopije. Uradio bi to još davno, ali je bio zauzet programom za rekonstrukciju flote. Nikako nije hteo da me pusti da siđem ovamo, zato što se bojao da će me tvoj Institut proglasiti nepohodnim materijalom za proučavanje, ili nešto tako."
<BR>&nbsp;&nbsp;&nbsp;&nbsp;&nbsp;Umem da osetim na šta neko cilja, i zato rekoh, uz izvesne ograde: "Tako je, Institut će upravo to učiniti." Na kraju krajeva, Institut može kasnije i da promeni mišljenje... ali kad sam to izgovorio on je zaista počeo još više da liči na čoveka.
<BR>&nbsp;&nbsp;&nbsp;&nbsp;&nbsp;"Hvala ti", rekao je; a Esi je kazala: "Hajdemo napolje na terasu, prekrasno je", i ja sam kazao. "Šta ćete popiti?" sve u svemu, više je ličilo na malu zabavu nego na radnu grupu koja se sastala povodom pitanja šta-se-to-do-đavola-dešava.
<BR>&nbsp;&nbsp;&nbsp;&nbsp;&nbsp;Onda sam nas sve zajedno spustio na zemlju. "Prema rečima Alberta Ajnštajna, Neprijatelji više ne nameravaju da nas pobiju zato što su upoznali vas troje, plus mene i Alberta Ajnštajna. Nijednu drugu mašinski uskladištenu osobu, samo vas troje." Kasata i Lo su izgledali iznenađeni, potom malo polaskani. "Imate li neku predstavu zbog čega?" upitah. Oni su sada izgledali sasvim zbunjeni.
<BR>&nbsp;&nbsp;&nbsp;&nbsp;&nbsp;Esi započe prva. "Razmišljala sam o tome", objavi ona. "Pitanje je - šta nas troje imamo zajedničko? Pre svega, svi smo mašinski uskladišteni, ali Robin je već ukazao na činjenicu da ima ne znam koliko miliona miliona drugih, ali oni nisu ni spomenuti. Drugo, ja sam montirani duplikat jedne još žive telesne osobe. Takav je i Džulio."
<BR>&nbsp;&nbsp;&nbsp;&nbsp;&nbsp;"Ja nisam", primeti Ališa Lo.
<BR>&nbsp;&nbsp;&nbsp;&nbsp;&nbsp;"Da", sa žaljenjem je konstatovala Esi, "to već znam. Prvo sam to proverila. Vaše telo od krvi i mesa umrlo je od zapaljenja trbušne maramice pre osam godina; dakle, niste duplikat. Treće. Svi smo prilično obrazovani, bar prema prosečnim merilima; svi smo stručnjaci za po nešto - pilotiranje, navigaciju i tako dalje - ali te kvalifikacije takođe poseduje i mnogo drugih osoba poput nas. Odavno sam odbacila sve takve očigledne veze; dakle, moram zakopati malo dublje. Na primer, ja sam rođena Ruskinja."
<BR>&nbsp;&nbsp;&nbsp;&nbsp;&nbsp;"Ja sam hispanoamerički crnac", reče Kasata, vrteći glavom, "a Ališa je Kineskinja; ne vredi. Ja sam muškarac, ali vas dve ste žene."
<BR>&nbsp;&nbsp;&nbsp;&nbsp;&nbsp;"Džulio i ja smo, oboje, nekada mnogo igrali rukomet", ponudi Ališa Lo, ali sada je na Esi bio red da zavrti glavom.
<BR>&nbsp;&nbsp;&nbsp;&nbsp;&nbsp;"To se ne igra u Lenjingradu. Mislim da sportska izvežbanost takođe nije ono što Neprijatelje zanima."
<BR>&nbsp;&nbsp;&nbsp;&nbsp;&nbsp;"Problem je u tome što ne znamo šta ih zanima", rekoh ja.
<BR>&nbsp;&nbsp;&nbsp;&nbsp;&nbsp;"Tako si često u pravu, dragi Robine", uzdahnu Esi. "Do đavola! Stoj. Ovo može da se obavi i bez toliko gnjavaže, znaš."
<BR>&nbsp;&nbsp;&nbsp;&nbsp;&nbsp;"Ja se nikuda ne žurim", brzo upade Kasata, misleći šta će biti kada više ne bude nikom potreban.
<BR>&nbsp;&nbsp;&nbsp;&nbsp;&nbsp;"Nisam rekla brže, samo sa manje gnjavaže. Narode? Poslužite se pićem, izvolite, provozajte se malo na daskama za jedrenje? Ja ću u međuvremenu pustiti program za dvostruko proveravanje i odgovarajuće podprograme. Lako je, i neće vas ometati u drugim aktivnostima." Ona se nasmeši. "Možda će malo da vas golica", dodade i uputi se u svoju radnu sobu za programiranje.
<BR>&nbsp;&nbsp;&nbsp;&nbsp;&nbsp;I ostavi mene da budem domaćin.
<BR>&nbsp;&nbsp;&nbsp;&nbsp;&nbsp;Taj posao mi sasvim prija. Sipao sam im pića. Ponudio im kuću na raspolaganje, a u njenim prostorijama je bilo mnogo pogodnosti za zabavu i uživanje - uključujući i neupadljivu spavaću sobu, koju sam ja imao na umu, ali za koju oni, izgleda, u tom trenutku nisu bili raspoloženi. Zadovoljili su se samo pićem i razgovorom. Prijalo je, tamo napolju na terasi, dok se pred nama prostiralo široko more, a na drugoj obali se uzdizala brda, i tako smo tu ostali.
<BR>&nbsp;&nbsp;&nbsp;&nbsp;&nbsp;Proverio sam i utvrdio da je Esi još jednom, krajnje pronicljivo, pročitala nečiji karakter. Dvojnik-Kasata je bio toliko podnošljiviji od svog telesnog originala da sam odjednom postao svestan da sa zanimanjem slušam njegove pričice i da se smejem šalama koje je pravio. Ališa Lo je bila prava lutkica. Nisam propustio da zapazim da je bila ljupka, vitka, majušna hitra, i da je po prirodi bila prijatna osoba. Takođe sam otkrio da je veoma dobro obaveštena. Kao jedan od poslednjih vasionskih istraživača na Kapiji, ona je oprobala sreću na četiri naučne ekspedicije od kojih se dizala kosa na glavi, i nakon što su je ogromno povećali, proskitala je čitavom Galaksijom. Videla je svojim očima mesta za koja ne bejah ni čuo. Počeo sam da nazirem šta je to ona mogla da nađe u Džuliju Kasati, ali sam sa lakoćom video šta je on našao u njoj.
<BR>&nbsp;&nbsp;&nbsp;&nbsp;&nbsp;Čak je počeo da biva ljubomoran. Kada je govorila o nekim saputnicima na svojim ekspedicijama sa Kapije, on je naročito obraćao pažnju kako govori o muškarcima. "Kladim se da su im oči ispadale za tobom", rekao je hladno.
<BR>&nbsp;&nbsp;&nbsp;&nbsp;&nbsp;Ališa se nasmejala. "Kako sam to želela!"
<BR>&nbsp;&nbsp;&nbsp;&nbsp;&nbsp;To me je iznenadilo. "Zar su bili pederi? Ili slepi?"
<BR>&nbsp;&nbsp;&nbsp;&nbsp;&nbsp;Ljupko mi se zahvaljujući na komplimentu koji je moja primedba podrazumevala, ona objasni: "Ne znate kako sam tada izgledala. Pre nego što mi je puklo slepo crevo bila sam visoka i sva ćoškasta i - eto, dali su mi nadimak 'ljudski Hiči'. Nisam se rodila ovakva kakvu me sada vidite, gospodine Brodhed", rekla je, obraćajući se meni, ali gledajući u Kasatu, da vidi kako će on to primiti.
<BR>&nbsp;&nbsp;&nbsp;&nbsp;&nbsp;Primio je to veoma dobro. "Izgledaš prekrasno", rekao je. "Kako to da si umrla od zapaljenja slepog creva? Zar nije bilo lekara?"
<BR>&nbsp;&nbsp;&nbsp;&nbsp;&nbsp;"Postojao je medicinski komplet, i prirodno, hteli su da me izleče. Čak su hteli da urade i kozmetičke ispravke - da izravnaju kosti koje štrče na kičmi i udovima, da mi promene lice - ali ja to nisam htela, Džulio. Htela sam da budem zaista lepa, a ne samo najpribližnije što oni mogu da naprave. To se moglo na samo jedan način. Imali su jedno mesto u mašinskom uskladištenju. Prihvatila sam."
<BR>&nbsp;&nbsp;&nbsp;&nbsp;&nbsp;A u jednom uglu terase, tamo gde se sagnuo da pomiriše Esino cveće, uspravio se nečiji lik i ozario nas svojim osmehom. "Eto, sad znaš razlog", rekao je.
<BR>&nbsp;&nbsp;&nbsp;&nbsp;&nbsp;"Esi!" dreknuo sam. "Brzo dođi!" Jer taj lik je pripadao Albertu Ajnštajnu.
<BR>
<BR>&nbsp;&nbsp;&nbsp;&nbsp;&nbsp;"Bože moj, Alberte", rekoh, "gde si bio?"
<BR>&nbsp;&nbsp;&nbsp;&nbsp;&nbsp;"Oh, Robine", uzviknu on veselo, "zar opet ta metafizika?"
<BR>&nbsp;&nbsp;&nbsp;&nbsp;&nbsp;"Slučajno", rekoh. Opustio sam se u stolici, gledajući ga. Nije se bio nimalo promenio. Lula mu je i dalje bila ugašena, čarape srozane oko članaka, griva od kose štrčala u svim pravcima.
<BR>&nbsp;&nbsp;&nbsp;&nbsp;&nbsp;I još se uglađeno ponašao. Mirno, kao da se ništa nije dogodilo, prišao je i seo u stolicu za ljuljanje naspram nas. "Vidiš, Robine, odgovor na to pitanje je metafizičke prirode. Nisam bio ni na kakvom 'gde'. I nisam 'ja' ovo što je pred vama."
<BR>&nbsp;&nbsp;&nbsp;&nbsp;&nbsp;"Mislim da te ne razumem", rekoh. Nisam govorio svu istinu. Samo sam se nadao da ga nisam razumeo.
<BR>&nbsp;&nbsp;&nbsp;&nbsp;&nbsp;"Stupio sam u vezu s Neprijateljima, Robine", reče on strpljivo. "Tačnije rečeno, oni su stupili u vezu sa mnom. Još preciznije", dodade, kao da se izvinjava, "ovaj 'ja' koji razgovara sa vama nije tvoj program za pronalaženje podataka, Albert Ajnštajn."
<BR>&nbsp;&nbsp;&nbsp;&nbsp;&nbsp;"Ko si, onda?" upitah.
<BR>&nbsp;&nbsp;&nbsp;&nbsp;&nbsp;On se nasmeši, i po tom smešku sam znao da sam ga, ipak, veoma dobro razumeo.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
