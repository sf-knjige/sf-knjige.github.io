<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. NEKE ZVANICE NA PRIJEMU
<P>&nbsp;&nbsp;&nbsp;&nbsp;&nbsp;Na Kapiji je postojalo i jedno mesto koje sam prosto morao još jednom da posetim.
<BR>&nbsp;&nbsp;&nbsp;&nbsp;&nbsp;Pošto sam se već zamorio od sumornog razmišljanja o svemu onom o čemu sam morao da mislim, i od slušanja drugih kako mi govore: "Hej, Robinet, bogovski izgledaš!" otišao sam na to mesto. Zvalo se Nivo Bejb, istočni kvadrant, tunel 8, soba 51, i nekada je bilo moj dom, tokom nekoliko meseci punih mučnih strepnji.
<BR>&nbsp;&nbsp;&nbsp;&nbsp;&nbsp;Otišao sam tamo sasvim sam. Nisam želeo da odvajam Esi od njenog starog lenjingradskog pajtaša, a osim toga, onaj deo moga života koji je ostao spakovan u toj prljavoj maloj rupi nije bio u kome je i ona učestvovala. Stajao sam tako buljeći unutra, pokušavajući da je upijem u sebe. Čak sam aktivirao i perceptore koje obično zanemarujem, jer nisam želeo da je vidim. Hteo sam i da je omirišem, da je osetim.
<BR>&nbsp;&nbsp;&nbsp;&nbsp;&nbsp;Izgledala je, mirisala i ostavljala utisak bede, i gotovo sam se utopio u ogromnom, vrelom talasu nostalgije koji me je zapljusnuo.
<BR>&nbsp;&nbsp;&nbsp;&nbsp;&nbsp;Soba 51 bila je ona mala pregrađena prostorija koja mi je dodeljena kada sam prvi put došao na Kapiju - Gospode! Koliko od tada ima decenija!
<BR>&nbsp;&nbsp;&nbsp;&nbsp;&nbsp;Bila je malo bolje očišćena i mnogo bolje nameštena. Više to nije bila rupa u kojoj je jedan prepadnuti vasionski istraživač sa Kapije skrivao svoj golemi strah. Sada je pripadala nekom od onih malaksalih gerijatrijskih pacijenata, koji je došao na Rinklrok zato što je tu imao najbolje uslove da još malo ostane u svom istrošenom, telesnom obličju. Izgledala je drukčije. Bila je opremljena pravom posteljom, premda uzanom, umesto mojom nekadašnjom visećom ležaljkom. Na zidu se nalazio ugrađen nov-novcat aparat za PV komunikaciju, i umivaonik na sklapanje, sa pravom tekućom vodom, i još milion drugih raskoši koje ja nisam imao. Onaj laponac se nekuda oteturao, bez sumnje na prijem. U svakom slučaju, nije ga bilo. Mogao sam potpuno sam da uživam u svoj toj klaustrofobičnoj raskoši, veličine pristojnog plakara.
<BR>&nbsp;&nbsp;&nbsp;&nbsp;&nbsp;Duboko sam 'udahnuo'.
<BR>&nbsp;&nbsp;&nbsp;&nbsp;&nbsp;Još jedna velika razlika. Više nije smrdelo. Otarasili su se onog zadaha nekadašnje Kapije koji vam se uvlačio u odeću i kožu, onoga više puta korišćenog vazduha koji su svi udisali - i znojili se u njemu, i prdeli u njega - godinama i godinama. Sada se samo još osećao slabi miris zelenila koje je raslo, bez sumnje, iz sadnica koje su doneli da potpomognu sistemima za dopunjavanje kiseonika. Zidovi su još svetlucali sjajem hiči-metala - isključivo plavim; na Kapiji nije nikada bilo nijedne druge boje.
<BR>&nbsp;&nbsp;&nbsp;&nbsp;&nbsp;Promene? Dabome da je bilo promena. Ali to je još bila ona ista soba, i koliko li sam samo bede i strepnje svojevremeno bio nagurao u nju!
<BR>&nbsp;&nbsp;&nbsp;&nbsp;&nbsp;Živeo sam kao i svi vasionski israživači na Kapiji - brojeći minute do onog časa kada ću se ukrcati na let, bilo kakav let, ili će me izbaciti sa asteroida zato što sam ostao bez prebijene pare. Dugo razmišljajući nad spiskovima ekspedicija koje su tražile nove članove posade, pokušavajući da pogodim na kojoj bi mogao da steknem bogatstvo - a u stvari, pokušavajući da vidim na kojoj ću bar moći da ostanem živ. U toj istoj sobi sam vodio ljubav sa Džej-Klarom Mojnlin, onda kada to nismo radili kod nje. U njoj sam plakao do ludila kada sam se, sa poslednjeg putovanja zajedno s njom vratio ... bez nje.
<BR>&nbsp;&nbsp;&nbsp;&nbsp;&nbsp;Učinilo mi se da sam tu, samo za onoliko odvratnih meseci koje sam proveo na Kapiji, proživeo više nego za vreme svih onih potonjih decenija.
<BR>&nbsp;&nbsp;&nbsp;&nbsp;&nbsp;Ne znam koliko sam milisekundi proveo tako, utonuo u bolećivu nostalgiju, pre nego što sam začuo iza svojih leđa jedan glas, kako kaže: "Vidi Robina! Da znaš, odnekud sam bila sigurna da ću te naći baš ovde, kako tuguješ."
<BR>&nbsp;&nbsp;&nbsp;&nbsp;&nbsp;Zvala se Šeri Lofat.
<BR>
<BR>&nbsp;&nbsp;&nbsp;&nbsp;&nbsp;Moram priznati da mi je bilo veoma drago što opet vidim Šeri, ali da mi je bilo isto toliko milo što je Esi u tom trenutku bila zauzeta na drugoj strani, i cirkala sa svojim starim drugom u piću. Esi uopšte nije bila ljubomorna. Ali moglo se desiti da napravi izuzetak kad je u pitanju Šeri Lofat.
<BR>&nbsp;&nbsp;&nbsp;&nbsp;&nbsp;Šeri je virila kroz otškrinuta vrata, gledajući me. Nije izgledala ni minut starija nego kada sam je poslednji put video, pre više od pola veka. U stvari, izgledala je čak mnogo bolje nego tada, jer tada je bila upravo izašla iz bolnice, vrativši se sa neke ekspedicije koja je ispala loše po nju u svakom pogledu, izuzev u finansijskom. Sada nije izgledala samo 'dobro', već i više od toga. Izgledala je krajnje privlačno, jer je na sebi imala, pored širokog osmeha, još samo pletenu majicu i gaćice.
<BR>&nbsp;&nbsp;&nbsp;&nbsp;&nbsp;Smesta sam prepoznao tu odeću. "Dopada ti se?" upita me, naginjući se da me poljubi. "Obukla sam je samo zbog tebe. Sećaš li se?"
<BR>&nbsp;&nbsp;&nbsp;&nbsp;&nbsp;Odgovorih joj pomalo zaobilazno. "Ja sam sad oženjen čovek", promrmljao sam. To je bilo tek toliko da je obavesti na čemu smo, ali mene nije sprečilo da joj uzvratim poljubac, pošto sam to rekao.
<BR>&nbsp;&nbsp;&nbsp;&nbsp;&nbsp;"Ta nemoj, a ko nije?" uzvrati mi ona mirno. "Ja imam četvoro dece, samo da znaš. Da i ne pominjemo troje unučića i jedno praunuče."
<BR>&nbsp;&nbsp;&nbsp;&nbsp;&nbsp;"Gospode Bože!" Beše to sve što sam rekao.
<BR>&nbsp;&nbsp;&nbsp;&nbsp;&nbsp;Zatim se malo odmaknuh da je bolje pogledam. Ona se već bila provukla kroz otškrinuta vrata i okačila se kragnom svoje majice o jednu kuku na zidu. To smo običavali ponekad da radimo, dok smo još svi bili u telesnom obličju, budući da je Kapija predstavljala ulaz u vasionu zato što je rotaciona 'sila teže' na esteroidu bila tako mala da je bilo udobnije visiti nego sedeti. Zaista mi se dopadala ta njena odeća. Teško da ću je ikada zaboraviti. Imala je baš nju na sebi kada je prvi put došla u moj krevet.
<BR>&nbsp;&nbsp;&nbsp;&nbsp;&nbsp;"Nisam znao ni da si umrla", rekoh joj, da pokažem da mi je milo što je vidim.
<BR>&nbsp;&nbsp;&nbsp;&nbsp;&nbsp;Njoj se izgleda nije dopala ova tema, kao da se još nije sasvim privikla. "Desilo se tek prošle godine. Naravno, tada nisam izgledala ovako mlada. Reklo bi se da umiranje ne znači izgubiti baš sve." Uhvatila se za bradu, premeravajući me pogledom. "Stalno te viđam u dnevnim novostima, Robine. Uspeo si."
<BR>&nbsp;&nbsp;&nbsp;&nbsp;&nbsp;"I ti si", odgovorih joj, prisećajući se. "Vratila si se kući sa nekih pet ili šest miliona dolara, zar ne? Od one kutije za alat Hičija, koju si pronašla.
<BR>&nbsp;&nbsp;&nbsp;&nbsp;&nbsp;"Pre će biti deset miliona, ako uračunaš i prodaju prava korišćenja." Smešila se ona.
<BR>&nbsp;&nbsp;&nbsp;&nbsp;&nbsp;"Bogata gospo!"
<BR>&nbsp;&nbsp;&nbsp;&nbsp;&nbsp;Ona slegnu ramenima. "Lepo sam se provela zahvaljujući tom novcu. Kupila sam dve pokrajine obradive zemlje na planeti Pegi, udala se, izvela porodicu na put, umrla... Bilo je, sve u svemu, baš lepo. Izuzev ovog poslednjeg. Ali govoreći o tebi nisam mislila samo na veliki novac, koji si očigledno stekao. Šta ono kažu za tebe? 'Najbogatiji čovek u vasioni'? Trebalo je da ostanem uz tebe, dok sam to još mogla."
<BR>&nbsp;&nbsp;&nbsp;&nbsp;&nbsp;Već neko vreme bio sam svestan da je sišla sa kuke da bi mi prišla bliže. Sad sam odjednom primetio da je držim za ruku. "Izvini", rekoh i pustih joj ruku.
<BR>&nbsp;&nbsp;&nbsp;&nbsp;&nbsp;"Šta da izvinim?"
<BR>&nbsp;&nbsp;&nbsp;&nbsp;&nbsp;Odgovor bi bio da kad već mora da pita, neće razumeti ni ako joj odgovorim, ali nisam morao to da kažem. Ona uzdahnu. "Čini mi se da nisam ja ona dama koju ovog časa imaš na umu."
<BR>&nbsp;&nbsp;&nbsp;&nbsp;&nbsp;"Paaa ..."
<BR>&nbsp;&nbsp;&nbsp;&nbsp;&nbsp;"Oh, ne ljutim se, Robine. Na časnu reč. Samo sam pomislila kako bi bilo kad bi bilo kao nekad. Ah", nastavi ona, "iskreno rečeno, čudi me da onda nisi s njom i onim momkom... kako se ono zvaše?"
<BR>&nbsp;&nbsp;&nbsp;&nbsp;&nbsp;"Sergej Borbosnoj?"
<BR>&nbsp;&nbsp;&nbsp;&nbsp;&nbsp;Ali ona nestrpljivo zavrte glavom. "Ma, ne, ni nalik na to. Zove se... čekaj malo... ah, da, Eskladar. Harbin Eskladar."
<BR>&nbsp;&nbsp;&nbsp;&nbsp;&nbsp;Razrogačio sam oči, jer sam, naravno, znao ko je Eskladar. Nekada je bio prilično čuven. Ne mogu reći da sam se ikad sreo s njim. Zapravo, nikada to nisam ni poželeo, bar ne u početku, jer Harbin Eskladar je bio terorista - a šta bi moja draga portabl-Esi tražila u društvu jednog bivšeg teroriste?
<BR>&nbsp;&nbsp;&nbsp;&nbsp;&nbsp;Ali Šeri je nastavljala bez predaha. "Naravno, ti se u poslednje vreme krećeš u visokom društvu. Znam da si poznavao Odija Voltersa. Pretpostavljam da si blizak i sa Blistavom i sa svima njima ..."
<BR>&nbsp;&nbsp;&nbsp;&nbsp;&nbsp;"Blistava?" Teško sam uspevao da pratim šta Šeri govori, ali ta reč me je sledila. Iako ju je izgovorila na engleskom, to je bilo ime Hičija.
<BR>&nbsp;&nbsp;&nbsp;&nbsp;&nbsp;Gledala me je iznenađeno. "Zar nisi znao? Pobogu, Robine, izgleda da sam bar jednom uspela da budem ispred tebe! Zar nisi video kada je pristao jedan hiči-brod?"
<BR>&nbsp;&nbsp;&nbsp;&nbsp;&nbsp;Odjednom mi se opet učini da će biti zanimljivije ako se vratim na prijem. Dabome da sam malopre video hiči-brod, ali mi nije bilo ni na kraj pameti da bi se na njemu mogao nalaziti i jedan Hiči.
<BR>
<BR>&nbsp;&nbsp;&nbsp;&nbsp;&nbsp;Mislim da je bilo neučtivo što sam se tako izvukao. Sudeći po izrazu lica to je mislila i Šeri, ali meni je bilo drago što sam našao izgovor da odem. Ipak ne želim da iskušavam do kraja Esinu divnu osobinu da ne bude ljubomorna, i premda sam, poljubivši Šeri na rastanku rekao: "Videćemo se uskoro", nisam tako i mislio.
<BR>&nbsp;&nbsp;&nbsp;&nbsp;&nbsp;Ostavši opet sam u gigabitskom prostoru, viknuo sam Albertovo ime. Obreo se pored mene pre nego što sam postao svestan da je tu. "Da?"
<BR>&nbsp;&nbsp;&nbsp;&nbsp;&nbsp;Rekao sam mu ljutito: "Nisi mi kazao da na Roku ima Hičija. Šta će oni ovde?"
<BR>&nbsp;&nbsp;&nbsp;&nbsp;&nbsp;On mi se ravnodušno nasmeši češući se po nozi. "U odgovor na tvoje drugo pitanje, Robine, oni i te kako imaju prava da budu ovde. Ovaj prijem je organizovan da bi se ponovo okupili svi oni koji su nekada davno bili na Kapiji, zar ne? A sva tri Hičija koja su sada ovde spadaju među takve. Bili su na Kapiji veoma davno. A u odgovor na tvoje prvo pitanje..." On u šali napravi izraz lica kao da je kriv za nešto"... Mogu ti reći, Robine, da već duže vremena pokušavam da ti saopštim da ovde ima osoba koje bi ti bile zanimljive. Mislio sam da ću biti nepristojan ako te prekidam. Ako mi dozvoliš, sada bi ..."
<BR>&nbsp;&nbsp;&nbsp;&nbsp;&nbsp;"Sada bi mogao da mi ispričaš o tim Hičijima! O Eskladaru već znam."
<BR>&nbsp;&nbsp;&nbsp;&nbsp;&nbsp;"Oh?" Albert je za trenutak ostao bez reči. Takvo lice ne viđam često na njemu. A onda poslušno reče: "Brod sa Hičijima došao je pravo iz jezgra, a ona tri Hičija za koje mislim da će te naročito zanimati zovu se Mumezon, Humka i Blistava. Blistava je naročito interesantna, jer je bila na istom brodu sa Tangentom kada je ekspedicija išla na planetu Sporaća."
<BR>&nbsp;&nbsp;&nbsp;&nbsp;&nbsp;To me je smesta razbudilo. "Tangenta!"
<BR>&nbsp;&nbsp;&nbsp;&nbsp;&nbsp;"Tačno tako, Robine." Lice mu je sijalo. "A uz to ..."
<BR>&nbsp;&nbsp;&nbsp;&nbsp;&nbsp;"Hoću da ih vidim", rekoh, ućutkavši ga pokretom ruke. "Gde su?"
<BR>&nbsp;&nbsp;&nbsp;&nbsp;&nbsp;"Na Nivou Džejn, Robine, na nekadašnjem vežbalištu; sada je to sala za rekreaciju. Ali zar ne smem da ti kažem i za druge? Za Eskladara već znaš, i pretpostavljam da već znaš i za Dena Mečnikova, i ..."
<BR>&nbsp;&nbsp;&nbsp;&nbsp;&nbsp;"Prvo samo ono najvažnije, Alberte", naredih mu. "Ovoga časa želim samo da vidim nekoga ko je zaista poznavao Tangentu!"
<BR>&nbsp;&nbsp;&nbsp;&nbsp;&nbsp;Izgledao je uvređen. "Molim te? Makar samo poruku od Gospođe Brodhed?"
<BR>&nbsp;&nbsp;&nbsp;&nbsp;&nbsp;Tu poruku mi do sada nije pomenuo. "Pa, svakako", složih se. "Šta čekaš?"
<BR>&nbsp;&nbsp;&nbsp;&nbsp;&nbsp;Delovao je kao da je uvređen, ali ono što je rekao - Tačno Esinim glasom i njenim načinom govora - bilo je: "Kaži mom matorom glupom Robinu da nemam ništa protiv da se vidi sa svojom bivšom curom, ali samo da je gleda, da je ne dodiruje."
<BR>&nbsp;&nbsp;&nbsp;&nbsp;&nbsp;Mislim da sam počeo da crvenim. Nadam se da Albert nije stigao to da vidi, jer sam mu mahnuo rukom da ode čim je završio rečenicu, i već sam bio na putu ka Nivou Džejn.
<BR>&nbsp;&nbsp;&nbsp;&nbsp;&nbsp;Tako svest pravi strašljivce od svih nas... i pravi nas glupavim, čak i kad nešto zaista treba da čujemo.
<BR>
<BR>&nbsp;&nbsp;&nbsp;&nbsp;&nbsp;Kada bih hteo, mogao bih da obletim Zemljinu kuglu za četrdeset milisekundi, tako da mi, u osnovi, nije bilo potrebno nimalo vremena da siđem sa Nivoa Bejb na Nivo Džejn. Pogotovo što (stalno vas na to podsećam) ja nisam u stvarnosti bio na Nivou Bejb, a nisam bio ni na Nivou Džejn, kad sam se tamo obreo.
<BR>&nbsp;&nbsp;&nbsp;&nbsp;&nbsp;Ali ono što čoveku u telesnom obličju izgleda kao trenutak, nekome poput mene može da bude poprilično razdoblje. Imao sam, dakle, vremena da razmislim o nekoliko pitanja.
<BR>&nbsp;&nbsp;&nbsp;&nbsp;&nbsp;Da li sam dobro čuo? Da li je moja žena Esi u društvu Harbina Eskladara? Istina, vreme terorizma bilo je već davno prošlo. Većina ovih čudovišnih ljudi koji su podmetali požare i bombe i uništavali već odavno behu mrtvi bez ostatka, ili na robiji, ili su se preobratili, a ti preobraćeni, poput Harbina Eskladara, sada već, ipak, pripadaju normalnom svetu. Platili su svoj dug društvu.
<BR>&nbsp;&nbsp;&nbsp;&nbsp;&nbsp;Problem je bio što ja nisam mogao da verujem da će Esi smatrati da su se odužili njoj lično. Ne uzimajući u obzir što su je dva puta zamalo ubili, i nameravali da treći put ubiju nas oboje, ali su promašili. Esi to nije shvatala kao napad na nju lično. Isto kao (čini mi se) ni ja: teororisti koji su zatirali sve na i inače nesrećnoj Zemlji, u ono vreme kada su svi u svemu oskudevali i kada su hiljade pometenih ljudi pokušavali da poprave stvar time što su još više umanjivali priliku da svi imaju sve, ti teroristi nisu bili obični zločinci. Bili su gadovi. Istina, taj Eskladar (sećam se kao kroz maglu) na kraju je ipak prešao na stranu dobrih momaka sa belim šeširima. Čak je odao i neke od najvećih i najpokvarenijih vođa, i tako spasao mnogo više ljudskih života i imanja nego što ih je sam uništio.
<BR>&nbsp;&nbsp;&nbsp;&nbsp;&nbsp;Ali ipak ...
<BR>&nbsp;&nbsp;&nbsp;&nbsp;&nbsp;Kada sam ugledao Hičija, zaboravio sam na Eskladara. Srećom, nisu bili od krvi i mesa (ukoliko bi se ti koštunjavi Hiči ikada mogli nazvati 'mesom'). Bili su Prastari Preci, i to je bilo dobro, jer je značilo da mogu s njima normalno da razgovaram.
<BR>&nbsp;&nbsp;&nbsp;&nbsp;&nbsp;Ne bih znao gde su da mi Albert nije pomenuo da je reč o nekadašnjem vežbalištu na Kapiji. Sada više nije ličilo na vežbalište. Sada je to bila sunčana mala prostorija (sunčevo svetlo, naravno, poticali je iz elektronskih cevi), sa stolovima i stolicama, i puno svetla. Ljudi su u rukama držali čaše sa pićem. Hiči ne piju. Ali na sličan način i iz sličnih razloga grickaju; najviše vole neku vrstu gljivastog rastinja snažnog opojnog dejstva, i ovi Hiči imali su pred sobom plitke činije sa tim stvarima za grickanje. "Zdravo", rekoh veselo, prilazeći im. "Ja sam Robinet Brodhed."
<BR>&nbsp;&nbsp;&nbsp;&nbsp;&nbsp;Uvek mi iskazuju izvesno poštovanje. Oni oko stola bez gunđanja mi napraviše mesta, a žena među njima savi obe šake u znak učtivog pozdrava. "Nadali smo se da ćemo imati priliku da se upoznamo s vama", reče ona. "Znamo vas po imenu, svaki Hiči zna za vas."
<BR>&nbsp;&nbsp;&nbsp;&nbsp;&nbsp;Naučili su naš običaj da se rukujemo, i to smo i učinili. Ti Prastari Preci behu tek stigli iz jezgra - krenuli su pre gotovo jedanaest godina, prema našem satu, ali prema njihovom pre samo nekoliko nedelja. Veći deo tog vremena proveli su putujući kroz duboki prostor, od jezgra do Zemlje. Izrazio sam svoje iznenađenje što vidim Hičije na mestu koje sam oduvek smatrao isključivim vlasništvom ljudskog roda, i jedan od uskladištenih ljudi primeti: "Oh, ali oni imaju sva prava da budu ovde, gospodine Brodhed. Na ovaj prijem su pozvani svi koji su ikada radili na Kapiji, a svaki od njih je ovde nekada radio."
<BR>&nbsp;&nbsp;&nbsp;&nbsp;&nbsp;Podišla me je jeza. Poslednji put kada je živi (ili uskladišteni) Hiči bio na Kapiji bilo je pre, otprilike, četiri stotine hiljada godina.
<BR>&nbsp;&nbsp;&nbsp;&nbsp;&nbsp;"Znači, vi ste oni što ste nam ostavili brodove", rekoh, smešeći se, i podigavši čašu u njihovom pravcu. Odgovorili su uzevši po komadić pečurke vrhovima prstiju i podigavši ga prema meni, a žena reče:
<BR>&nbsp;&nbsp;&nbsp;&nbsp;&nbsp;"Tako je. Mumezon vam je ostavio ono što zovete Fabrikom hrane, na onom mestu koje ste nazvali Oblak Urt. Humka je ostavio onaj brod na Veneri, koji je otkrio vaš Silvester Maklin. Ja nisam ostavila ništa; samo sam jednom prilikom posetila ovaj sistem."
<BR>&nbsp;&nbsp;&nbsp;&nbsp;&nbsp;"Ali bila si sa Tangentom", počeh, i tada osetih kako me neko lupka po ramenu. Okrenuo sam se i ugledao svoju dragu portabl-Esi.
<BR>&nbsp;&nbsp;&nbsp;&nbsp;&nbsp;"Robine, mili?" poče ona.
<BR>&nbsp;&nbsp;&nbsp;&nbsp;&nbsp;"Jesi li uspela da se otrgneš od očaravajućeg Harbina Eskladara, a?" upitah je ljubazno. "Drago mi je da si stigla. Ovo je Blistava ..."
<BR>&nbsp;&nbsp;&nbsp;&nbsp;&nbsp;Zbunjeno je vrela glavom. "Nisam bila s tim Harbinom Eskladarom. Ne mari. Htela sam da proverim da li znaš ..."
<BR>&nbsp;&nbsp;&nbsp;&nbsp;&nbsp;"Nisi me razumela", prekinoh je, sav uzbuđen. "Upravo smo počeli da razgovaramo o Tangenti. Hoćeš li da nam ispričaš o tom putovanju, Blistava?"
<BR>&nbsp;&nbsp;&nbsp;&nbsp;&nbsp;"Ako želite ..."
<BR>&nbsp;&nbsp;&nbsp;&nbsp;&nbsp;Ali Esi se ponovo umeša. "Molim te, Robine, moramo o nečemu da razgovaramo. Dejn Mečnikov je potražio advokata."
<BR>&nbsp;&nbsp;&nbsp;&nbsp;&nbsp;To me je načas zbunilo, jer sam bio toliko daleko potisnuo Dejna Mečnikova iz svojih misli da nisam ni pomislio koji bi mogli biti razlozi da traži advokata. Zbog mene. To je trebalo da me otrezni, ali sam samo slegao ramenima. "Kasnije, dušo, molim te."
<BR>&nbsp;&nbsp;&nbsp;&nbsp;&nbsp;Esi samo uzdahnu, a ja se ponovo naoštrih da čujem priču.
<BR>&nbsp;&nbsp;&nbsp;&nbsp;&nbsp;Ne možete mi zameriti. Priča o Tangenti bila je važna. Da nije bilo njene ekspedicije sve bi bilo sasvim drukčije. Ne samo u istoriji Hičija. U vaskolikoj istoriji. U stvari, istorija ljudskog roda bi bila drukčija, pa je možda ne bi ni bilo. I zato sam odložio sve ostalo da bih na miru saslušao ono što će Blistava ispričati o tom čuvenom putovanju, ne pomislivši ni za trenutak da prisustvo Dejna Mečnikova na asteroidu znači da je ovde još neko, takođe prisutan.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
