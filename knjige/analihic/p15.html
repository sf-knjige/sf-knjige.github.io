<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. UPLAŠENI PACOVI JURE
<P>&nbsp;&nbsp;&nbsp;&nbsp;&nbsp;Kada osoba uskladištena u gigabitskom prostoru pretrpi neki strašan šok ne dajete joj nešto žestoko da popije, niti je namestite da legne, ali ponekad pomaže ako se pravite da to radite.
<BR>&nbsp;&nbsp;&nbsp;&nbsp;&nbsp;"Trebalo ti je da se malo odmoriš, Robine", reče Albert.
<BR>&nbsp;&nbsp;&nbsp;&nbsp;&nbsp;"Pusti da ti ja pomognem da se osećaš ugodnije, golupčiću", prošapta Esi, i već u sledećem trenutku sam se ugodno osećao. Esinom zaslugom. Ležao sam u (metaforički) udobnoj visećoj, ležaljki na (nestvarnoj) terasi ispred svoje (uskladištene) kuće sa pogledom na Tapansko more, dok se moja draga portabl-Esi naginjala nada mnom i stavljala mi u ruku (nepostojeću) čašu sa pićem. Bio je to ledeni koktel margarita sa tačno onoliko soli koliko treba oko ruba čaše, i imao je isto tako dobar ukus kao da je pravi.
<BR>&nbsp;&nbsp;&nbsp;&nbsp;&nbsp;Bio sam u središtu pažnje.
<BR>&nbsp;&nbsp;&nbsp;&nbsp;&nbsp;Esi je sela pored moje viseće ležaljke, milijući me po kosi s puno ljubavi, i zabrinuta lica. Albert se posadio na ivicu baštenske stolice, zamišljeno se češkajući drškom lule iza uveta, dok je posmatrao moje lice. Atmosfera je bila sasvim domaća i udobna, ali bili su tu i drugi ljudi. Nije me iznenadilo da vidim Džulija Kasatu kako korača gore-dole po travi ispod stepenica terase, i kako na svakom zaokretu zastaje i ispitivački gleda u mom pravcu. Nije me iznenadila čak ni Ališa Lo, koja je tiho sedela u stolici za ljuljanje na samoj ivici terase; ali bio je tu još neko.
<BR>&nbsp;&nbsp;&nbsp;&nbsp;&nbsp;Taj neko je bio Hiči.
<BR>&nbsp;&nbsp;&nbsp;&nbsp;&nbsp;Nisam bio raspoložen za iznenađenja. Uspravio sam se i upitao: "Zašto, do đavola?" Nisam to rekao podozrivo. Ako je ikako zvučalo, bilo je to ispitivački.
<BR>&nbsp;&nbsp;&nbsp;&nbsp;&nbsp;Esi me je shvatila kako treba. "Ne znam da li se još sećaš Duple-Veze", rekla je. Bila je u pravu. Nisam se sećao. "Bio je predstavnik Hičija u USPMU", dodade Esi, i ja stadoh da se prisećam, kao kroz maglu. Imali su jednog ili dva Hičija, i da, jedan od njih je bio Prastari Predak. Ličio je na ovog i imao retki čuperak dlake na glavi i duboke upale, staračke oči, baš kao ovaj.
<BR>&nbsp;&nbsp;&nbsp;&nbsp;&nbsp;"Milo mi je što se opet srećemo", rekao sam. Progutao sam poslednji gutljaj tekile, pogledao oko sebe i ponovio: "Zašto, do đavola?" Ali ovoga puta sasvim drukčijim tonom, jer sam slučajno pogledao i mimo prijatne simulacije okruženja na Tapanskom moru. Očekivao sam da ću otkriti da smo na Vernoj Dragoj, i tako je i bilo.
<BR>&nbsp;&nbsp;&nbsp;&nbsp;&nbsp;Ali na ekranu se videlo samo pegavo sivilo. Kad sam pogledao kroz senzore na spoljnom oklopu Verne Drage video sam da putujemo brže od svetlosti. Bacivši pogled kroz retrovizor, video sam kako sateliti USPMU postaju sve manji i manji u prostoru iza nas. USPMU mi je izgledala nekako drukčije. Nisam bio siguran u kom smislu, ali nisam gubio vreme na nagađanja. Ono što je radila Verna Draga bilo je mnogo važnije. Nekuda smo se uputili, i mene je to iznenadilo.
<BR>&nbsp;&nbsp;&nbsp;&nbsp;&nbsp;"Kuda ćemo", povikao sam.
<BR>&nbsp;&nbsp;&nbsp;&nbsp;&nbsp;Albert se nakašlja. "Dok si ti radio preko dvojnika", reče on, "dogodile su se neke nove stvari."
<BR>&nbsp;&nbsp;&nbsp;&nbsp;&nbsp;"Nismo smeli da ti kvarimo koncentraciju", zabrinuto dodade Esi. "Izvini. Sve je u redu, na časnu reč, najdraži Robine, i svi na Vernoj Dragoj su živi i zdravi, kao što vidiš."
<BR>&nbsp;&nbsp;&nbsp;&nbsp;&nbsp;"Nisi mi odgovorila!"
<BR>&nbsp;&nbsp;&nbsp;&nbsp;&nbsp;Ona mi spusti na obraz šaku kojom me je do tada milovala po kosi. Bila je topla i puna nežnosti. "Idemo na izvor", reče ona. "Na kugelblic. Neprijateljima u kuću, i to što brže možemo."
<BR>
<BR>&nbsp;&nbsp;&nbsp;&nbsp;&nbsp;Pustio sam da me vrate u prijatno okruženje Tapanskog mora, osećajući se potpuno zblanutim. Esi je već spremila još jednu margaritu, i ja sam automatski pružio ruku da je uzmem. Držao sam je, pokušavajući da odgonetnem šta se desilo. Izašli smo iz štaba USPMU...
<BR>&nbsp;&nbsp;&nbsp;&nbsp;&nbsp;Tada se setih zbog čega su mi sateliti izgledali drukčije dok smo se udaljavali od njih. "Flota je otišla!" uzviknuh.
<BR>&nbsp;&nbsp;&nbsp;&nbsp;&nbsp;"Tačno", reče Albert. "Mi letimo za njima."
<BR>&nbsp;&nbsp;&nbsp;&nbsp;&nbsp;"Protivno naredbama", dodade Džulio Kasata.
<BR>&nbsp;&nbsp;&nbsp;&nbsp;&nbsp;"Nama ne mogu naređivati", odseče Esi.
<BR>&nbsp;&nbsp;&nbsp;&nbsp;&nbsp;"Ali mogu meni", reče Kasata, "i mi letimo protivnom tim naredbama. Zaboga, kretanje flote je ipak jedna vojna operacija."
<BR>&nbsp;&nbsp;&nbsp;&nbsp;&nbsp;"Vojna!" Buljio sam u tog čoveka, pitajući se da li je uopšte moguće da on govori ono što ja mislim da govori. On sleže ramenima. S lakoćom sam preveo to sleganje ramenima: da, zaista je to rekao.
<BR>&nbsp;&nbsp;&nbsp;&nbsp;&nbsp;"To je suludo!" viknuo sam.
<BR>&nbsp;&nbsp;&nbsp;&nbsp;&nbsp;On opet sleže ramenima. "Ali..." započeh... "Ali... Ali ja nisam spreman da baš sada krenem na dugo putovanje!"
<BR>&nbsp;&nbsp;&nbsp;&nbsp;&nbsp;Esi se nagnu i poljubi me. "Robine, dragi", reče ona, "najzad, pa mi nemamo drugog izbora. Imamo li? Flotu USPMU čovek ne sme da pusti samu. Ko zna kakav će idiotluk napraviti?"
<BR>&nbsp;&nbsp;&nbsp;&nbsp;&nbsp;"Ali... Ali na Rinklroku..."
<BR>&nbsp;&nbsp;&nbsp;&nbsp;&nbsp;"Na Rinklroku za tebe više nema ničega, dragi Robine", reče ona srdačno. "Oprostili smo se. Zabava je najzad završena."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
