<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJODELAC
<P>&nbsp;&nbsp;&nbsp;&nbsp;&nbsp;23.
<BR>&nbsp;&nbsp;&nbsp;&nbsp;&nbsp;Stor Gendibal održavao je svoju fizičku spremnost trčeći duž poljskog puta izvan Univerziteta. Za pripadnike Druge zadužbine nije baš bilo uobičajeno da zalaze u zemljodelski svet Trantora. Ništa ih, razume se, nije u tome sprečavalo, ali kada bi to i učinili, niti bi se preterano udaljavali niti predugo zadržavali.
<BR>&nbsp;&nbsp;&nbsp;&nbsp;&nbsp;Gendibal je u tom pogledu predstavljao izuzetak i, u prošlosti, i sam se pitao zbog čega. Pitati se značilo je ispitivati vlastiti um, što je bilo nešto što su posebno Govornici bili ohrabrivani da čine. Njihovi su umovi bili, istovremeno, i oruđa i mete, i svoju sposobnost i napada i odbrane morali su držati dobro izbrušenom. Gendibal je došao do zaključka - ne bez zadovoljstva - da razlog što je drugačiji leži u tome što je poticao sa jedne planete koja je bila i hladnija i veće mase no što su to, prosečno uzev, naseljene planete. Kada su ga, kao dečaka, doveli na Trantor (zahvaljujući mreži koju su širom Galaksije razapeli agenti Druge zadužbine, u traganju za talentima), našao se na svetu manje gravitacije i neodoljivo privlačne klime. Prirodno je, dakle, što je mnogo više od bilo koga drugog uživao u otvorenom prostoru.
<BR>&nbsp;&nbsp;&nbsp;&nbsp;&nbsp;Već u svojim ranim godinama na Trantoru postao je svestan svojih ispodprosečnih, čak zaostalih fizičkih svojstava; bio je, stoga, ozbiljno zabrinut da bi ga prepuštanje ugodnostima jednog prijatnog sveta moglo odista učiniti nepovratno mlitavim. Stoga je počeo upražnjavati vežbe koje je sam smislio; one nisu ništa izmenile u njegovoj slabačkoj pojavi, ali su ga učinile žilavim i izdržljivim. Deo njegovih vežbi činile su i ove duge šetnje i trčanje - zbog čega su pojedini među Govornicima otvoreno gunđali. Gendibal se, međutim, jednostavno na to nije osvrtao.
<BR>&nbsp;&nbsp;&nbsp;&nbsp;&nbsp;Nastavio je da ide svojim putem, mada je bio pripadnik Druge zadužbine po prvoj generaciji. Svi drugi članovi Stola bili su pripadnici druge ili treće generacije, sa očevima ili dedovima koji su takođe bili rođeni u Drugoj zadužbini. I svi su oni, takođe, bili stariji od njega. Šta se, prema tome, moglo i očekivati, osim gunđanja?
<BR>&nbsp;&nbsp;&nbsp;&nbsp;&nbsp;Na osnovu duge tradicije umovi svih Govornika bili su otvoreni (navodno, u celini, mada su retki bili oni koji nisu nastojali da očuvaju bar delić privatnosti - na duži rok naravno, bez stvarnog uspeha) i Gendibal je bio svestan da je ono što su osećali bila zavist. I oni sami su toga bili svesni; baš kao što je i sam Gendibal znao da je njegov stav predstavljao odbrambenu, dalekometnu ambiciju. A i oni su to znali.
<BR>&nbsp;&nbsp;&nbsp;&nbsp;&nbsp;Povrh svega (Gendibalov um nastavljao je da bludi, istražujući razloge vlastite sklonosti da zalazi na otvoreno), on je svoje detinjstvo proveo na svetu bez međa - prostranom i nesagledivom, sa širokim i raznolikim pejsažima - u jednoj plodnoj dolini, oivičenoj planinskim vencima za koje je držao da su najlepši u čitavoj Galaksiji. U turobno zimsko doba, posebno, bili su neverovatno spektakularni. Dobro je pamtio svoj nekadašnji svet, i sve divote svog već davnog detinjstva. Često je o tome sanjao. Kako je uopšte mogao dopustiti da ostane zatočen sred nekoliko desetina kvadratnih kilometara jednog drevnog zdanja?
<BR>&nbsp;&nbsp;&nbsp;&nbsp;&nbsp;Trčeći, on se s omalovažavanjem obazre oko sebe. Trantor je bio umeren i prijatan svet, ali je bio jednolik i bez lepote. Premda je bio svet zemljodelaca, nije to bila plodna planeta.
<BR>&nbsp;&nbsp;&nbsp;&nbsp;&nbsp;Nikada nije ni bila. Možda je to, kao i bilo koji drugi činilac, doprinelo da postane administrativno središte - najpre jedne brojne zajednice planeta, a potom i samog Galaktičkog carstva. Nije bilo nikakvog snažnog pritiska da postane bilo šta drugo. Ne bi se, uostalom, moglo reći da je bila naročito pogodna za bilo šta drugo.
<BR>&nbsp;&nbsp;&nbsp;&nbsp;&nbsp;Posle Velikog Pustošenja jedna od stvari koje su Trantoru omogućile da se održi bila je ogromna zaliha metala. Predstavljao je istinski veliki rudnik, sposoban da nekoliko desetina planeta snabdeva legurama čelika, aluminijumom, titanijumom, bakrom, magnezijumom - vraćajući, na taj način, ono što je sakupljano hiljadama godina; krčmeći svoje zalihe stotinama puta brže no što je bio ritam kojim su bile sakupljane.
<BR>&nbsp;&nbsp;&nbsp;&nbsp;&nbsp;Uprkos tome, na raspolaganju su još imali ogromne zalihe metala, ali su se one nalazile ispod površine i stoga je do njih bilo teže dopreti. Dumljani (koji sebe nikad nisu nazivali Trantorcima, videći u tom imenu rđavo znamenje, usled čega su ga isključivo upotrebljavali žitelj Druge zadužbine) vremenom su razvili neobičnu odbojnost prema metalu uopšte. I to je, bez sumnje, bila očigledna praznoverica.
<BR>&nbsp;&nbsp;&nbsp;&nbsp;&nbsp;To od njih nije bilo nimalo pametno. Metal koji se zadržao ispod površine možda je trovao tle, smanjujući na taj način još više njegovu plodnost. S druge strane, stanovništvo je bilo veoma raštrkano i zemlja ga je lako mogla prehraniti. Malo metala, ipak, uvek je stajalo na raspolaganju za trgovinu.
<BR>&nbsp;&nbsp;&nbsp;&nbsp;&nbsp;Gendibalove oči pretraživale su ravno obzorje. Trantor je još bio geološki živ, kao, uostalom, gotovo sve naseljene planete, iako je proteklo najmanje stotinu miliona godina od razdoblja poslednjeg velikog delovanja tektonskih sila. Ono što je preostalo od nekadašnjih planina erozijom je bilo svedeno na blage zaravni. U stvari, i mnogi od tih brežuljaka bili su izravnati tokom onog razdoblja Trantorove istorije kada je došlo do velikog prekrivanja njegove prirodne površine metalom.
<BR>&nbsp;&nbsp;&nbsp;&nbsp;&nbsp;Tamo prema jugu, gotovo nerazaznatljiva, nalazila se obala prestoničnog zaliva, a dalje iza Istočni okean; posle uništenja podzemnih cisterni oboje, radi snabdevanja vodom, bili su ponovo aktivirani.
<BR>&nbsp;&nbsp;&nbsp;&nbsp;&nbsp;Prema severu, uzdizale su se kule Galaktičkog univerziteta, skrivajući srazmerno zdepastu ali prostranu Biblioteku (njen veći deo nalazio se pod zemljom); još dalje prema severu pružali su se ostaci carske palate.
<BR>&nbsp;&nbsp;&nbsp;&nbsp;&nbsp;Neposredno i s jedne i s druge strane nalazila su se imanja, na kojima se tu i tamo uzdizala po koja zgrada. On prođe pored grupica krava, koza i kokošaka - bilo je tu mnoštvo domaćih životinja koje su se mogle naći na svakom trantorskom gazdinstvu. Nijedna od njih ne obrati nikakvu pažnju na njega.
<BR>&nbsp;&nbsp;&nbsp;&nbsp;&nbsp;Gendibal nehajno pomisli kako se posvuda u Galaksiji, na bilo kom od ogromnog broja naseljenih svetova, mogu videti iste te životinje, i kako one ipak ni na dva sveta ne izgledaju potpuno isto. Seti se onda, odjednom, koza na svojoj rodnoj planeti i svog vlastitog kućnog jareta koje je svojeručno hranio mlekom. Bile su znatno krupnije i goropadnije nego ova sitna i pritupa vrsta koja je posle Velikog Pustošenja doneta na Trantor i tu odgajana. Širom svih naseljenih svetova u Galaksiji bilo je mnoštvo različitih vrsta ovih životinja, da ih je gotovo bilo nemoguće prebrojati; i nije bilo posvećenog zemljodelca koji se ne bi zakleo baš u svoju vrstu, zbog kakvoće mesa, mleka, jaja, vune, ili bilo čega drugog što se od njih moglo dobiti.
<BR>&nbsp;&nbsp;&nbsp;&nbsp;&nbsp;Kao i obično, na vidiku nije bilo nijednog Dumljanina. Gendibal je imao osećaj da su zemljodelci zapravo izbegavali one koje su nazivali 'učnjacima' (pogrešan izgovor - možda hotimično - reči "učenjak" na njihovom dijalektu). Opet, praznoverica.
<BR>&nbsp;&nbsp;&nbsp;&nbsp;&nbsp;Gendibal se nakratko zagleda u Trantorovo sunce. Bilo je već visoko odskočilo, ali se uopšte nije osećala njegova vrelina. Na ovom mestu, na ovoj geografskoj širini, nikada nije bilo previše toplo, niti je hladnoća izazivala nelagodnost. (Gendibalu su ponekad manjkale prave zime - ili mu se, bar, samo tako činilo. Nikada nije ponovo posetio svoj rodni svet. Možda i stoga - priznavao je to sebi - što ne bi mogao podneti razočaranje.)
<BR>&nbsp;&nbsp;&nbsp;&nbsp;&nbsp;Osećao je prijatnu napetost i snagu mišića izazvanih naporom, i istog časa zaključi da je bilo dosta trčanja. On nastavi hodom, duboko dišući.
<BR>&nbsp;&nbsp;&nbsp;&nbsp;&nbsp;Biće sasvim spreman za predstojeći sastanak Stola, i za poslednji pokušaj da iznudi promenu politike; za nametanje novog stava koji će biti spreman da se suoči sa rastućom opasnošću što je pretila od Prve zadužbine i s drugih mesta - stava koji će okončati fatalno oslanjanje na 'savršeno' funkcionisanje Plana. Kada li će samo shvatiti da je sama njegova savršenost predstavljala najpouzdaniji znak opasnosti?
<BR>&nbsp;&nbsp;&nbsp;&nbsp;&nbsp;Da je samo predlog podneo neko drugi, a ne on, znao je, sve bi prošlo bez ikakvih neprilika. Ali kako su stvari sada stajale, neprilika će biti, ali sve će se, uprkos tome, dobro svršiti, jer ga je stari Šandes podržavao i bez sumnje će nastaviti da mu daje podršku. On zasigurno ne bi želeo da ga istorija zabeleži kao Prvog govornika pod čijim je vođstvom Druga zadužbina svenula.
<BR>&nbsp;&nbsp;&nbsp;&nbsp;&nbsp;Dumljanin!
<BR>&nbsp;&nbsp;&nbsp;&nbsp;&nbsp;Gendibal zastade, zapanjen. Bio je svestan dalekog podrhtavanja njegovog uma znatno ranije no što ga je ugledao. Bio je to um Dumljanina - nekog zemljodelca - sirov i neizgrađen. Gendibal se pažljivo povuče, ostavivši u Dumljaninovom umu trag koji bi bilo nemoguće otkriti. U tom pogledu stav Druge zadužbine bio je veoma izričit. Zemljodelci su predstavljali nesvesni štit Druge zadužbine. Morali su, stoga, ostati netaknuti koliko je god to bila moguće.
<BR>&nbsp;&nbsp;&nbsp;&nbsp;&nbsp;Niko, ko je ikada prispeo na Trantor, bilo kao trgovac bilo kao turista, nikada nije sreo nikog drugog osim zemljodelaca, te, možda, po kojeg nevažnog učenjaka među onima koji su živeli u prošlosti. Uklonite zemljodelce, ili makar samo dirnite u njihovu bezazlenost, i naučnici će postati znatno upadljiviji - sa katastrofalnim posledicama (Bila je to jedna od klasičnih vežbi, koju je svaki novoobraćenik na Univerzitetu trebalo da vlastoručno izvede. Snažna Odstupanja koja su se ukazala na Praradijantu kada god bi došlo do prodiranja u mozgove zemljodelaca bila su upravo zaprepašćujuća).
<BR>&nbsp;&nbsp;&nbsp;&nbsp;&nbsp;Gendibal ga konačno ugleda. Bio je, izvan svake sumnje, zemljodelac, Dumljanin do srži. Ali bio je gotovo karikatura predstave koja je postojala o trantorskim zemljodelcima - visokim i plećatim, zagasite puti, grubo odevenim, nagih ruku, tamnokosim i tamnookim, duga nezgrapna koraka. Gendibal je gotovo mogao omirisati stajski vonj kojim je ovaj odisao. (Uzdrži se u svom preziru, pomisli on. Kada se to pokazivalo neophodnim za njegove planove, Prim Palver se nije ustručavao da se stavi u ulogu zemljodelca. Baš i jeste bio nekakav zemljodelac - onizak, gojazan i mek. Njegov je um bio taj koji je zavarao malu Arkadi, a ne njegovo telo.)
<BR>&nbsp;&nbsp;&nbsp;&nbsp;&nbsp;Zemljodelac mu se približavao, nezgrapno koračajući putem, otvoreno se zabuljivši u njega - zbog čega se Gendibal namršti. Nikada ga još nijedan Dumljanin ili Dumljanka nisu tako gledali. Čak bi i deca uvek klisnula, ostajući da zure u njega s pristojne udaljenosti.
<BR>&nbsp;&nbsp;&nbsp;&nbsp;&nbsp;Gendibal, međutim, ne uspori korak. Bilo je dovoljno prostora da se mimoiđu, ćutke i čak se međusobno ni ne pogledavši, i to bi zaista i bilo najbolje.
<BR>&nbsp;&nbsp;&nbsp;&nbsp;&nbsp;On odluči da ostane potpuno po strani od zemljodelčevog mozga.
<BR>&nbsp;&nbsp;&nbsp;&nbsp;&nbsp;Gendibal se pomeri prema ivici puta, ali je zemljodelac imao druge namere. On se zaustavi, čvrsto se, obema nogama, ukopavši u mestu, i raširivši ruke kao da namerava da zakrči prolaz, upita: "Oj! Jesteš ti učnjak?"
<BR>&nbsp;&nbsp;&nbsp;&nbsp;&nbsp;Ma koliko da je nastojao, Gendibal se nije mogao odupreti utisku da naslućuje primesu ratobornosti u umu koji mu se približavao. On zastade. Bio bi jalov pokušaj nastojati da prođe bez razgovora - što će, samo po sebi, biti zamorna obaveza. Naviknut, kao i drugi, na brzu i tananu igru zvukova, izraza lica, misli i primisli, od čega se, sve zajedno, sastojalo međusobno komuniciranje pripadnika Druge zadužbine, on je kao pravu napast doživljavao potrebu da se sada služi samo rečima. Bilo je to kao da pokušava da neki veliki kamen podigne golim rukama, dok mu ćuskija stoji na dohvatu ruku.
<BR>&nbsp;&nbsp;&nbsp;&nbsp;&nbsp;Gendibal odgovori mirno, brižljivo nastojeći da iz svojih reči izbriše svaki trag bilo kakvih osećanja. "Tako je. Ja sam naučnik."
<BR>&nbsp;&nbsp;&nbsp;&nbsp;&nbsp;"Oj! Ti jesteš učnjak. Ali sada razgovaraćemo po izvanjski? I ne možeš se onda videti ko, ti ili ja jesteš učnjak!" on povi glavu u podrugljiv naklon. "Zato što jesteš ja, kao ti, i malo i slabo i bledunjavo i dižeš nos."
<BR>&nbsp;&nbsp;&nbsp;&nbsp;&nbsp;"Šta želiš od mene, Dumljanine?" upita Gendibal, i dalje savršeno smiren.
<BR>&nbsp;&nbsp;&nbsp;&nbsp;&nbsp;"Moj zoveš Rufirant. A ime napred Karol." Naglasak mu postade upadljivije dumljanski. R je izgovarao izrazito grleno.
<BR>&nbsp;&nbsp;&nbsp;&nbsp;&nbsp;"Šta želiš od mene, Karole Rufinante?"
<BR>&nbsp;&nbsp;&nbsp;&nbsp;&nbsp;"A kako jesteš tvoj ime, učnjak?"
<BR>&nbsp;&nbsp;&nbsp;&nbsp;&nbsp;"Da li je to uopšte važno? Možeš me i dalje zvati 'učenjakom'."
<BR>&nbsp;&nbsp;&nbsp;&nbsp;&nbsp;"Ako ja išteš, onda jesteš važan odgovoriš, ti malo dižeš nos učnjak."
<BR>&nbsp;&nbsp;&nbsp;&nbsp;&nbsp;"U redu, onda, zovem se Stor Gendibal. A sada ću krenuti dalje svojim poslom."
<BR>&nbsp;&nbsp;&nbsp;&nbsp;&nbsp;"Koji budeš tvoj poso?"
<BR>&nbsp;&nbsp;&nbsp;&nbsp;&nbsp;Gendibal oseti blagi nadražaj negde duboko u sebi. Ovaj Dumljanin nije bio sam. Nije uopšte morao da se okrene da bi znao da mu još troje Dumljana stoje iza leđa. Tamo u daljini, bilo ih je još. Vonj zemljodelaca bio je jasan i oštar.
<BR>&nbsp;&nbsp;&nbsp;&nbsp;&nbsp;"Moj posao, Karole Rufirante, svakako nije nešto što bi se tebe ticalo."
<BR>&nbsp;&nbsp;&nbsp;&nbsp;&nbsp;"Tako jesteš ti kažeš." Rufirantov glas se podiže. "Drugari, on kažeš njegov poso nije nas tičeš."
<BR>&nbsp;&nbsp;&nbsp;&nbsp;&nbsp;Iza Gendibala se začu smeh, a onda se jedan glas izdvoji. "Imaš on pravo, njegov poso budeš prašnjav knjige i čistiš 'čunar', i to ne jesteš poso za pravi muški."
<BR>&nbsp;&nbsp;&nbsp;&nbsp;&nbsp;"Kakav god moj posao bio", reče Gendibal čvrsto, "ja sada odlazim."
<BR>&nbsp;&nbsp;&nbsp;&nbsp;&nbsp;"A kako jesteš misliš da učiniš to, malo učnjak?"
<BR>&nbsp;&nbsp;&nbsp;&nbsp;&nbsp;"Jednostavno ću se udaljiti."
<BR>&nbsp;&nbsp;&nbsp;&nbsp;&nbsp;"Ti jesteš pokušaš? Ne bojiš se ovaj ruke tebe odma zaustaviš?"
<BR>&nbsp;&nbsp;&nbsp;&nbsp;&nbsp;"Misliš li to na sebe i svoje drugove? Ili to nameravaš da sam učiniš? Gendibal odjednom pređe na čist dumljanski dijalekt. "Ti ne jesteš plašiš se sam?"
<BR>&nbsp;&nbsp;&nbsp;&nbsp;&nbsp;Istini za volju, nije bilo pravo izazivati ga na ovaj način, ali to će bar omesti zajednički napad na njega - koji se morao sprečiti, jer bi u suprotnom bio prinuđen da se još dublje upusti u čitavu stvar.
<BR>&nbsp;&nbsp;&nbsp;&nbsp;&nbsp;Uspelo je. Rufirantovo lice još se više natmuri. "Ako ovde neko jesteš plašiš, knjigožder, onda tebi jesteš trbuh najedeš se od straha. Drugari, malo se skloniš. Ostaneš pozadi, i on pustiš dođeš ovamo da jesteš vidiš ko se bojiš sam."
<BR>&nbsp;&nbsp;&nbsp;&nbsp;&nbsp;Rufirant podiže svoje ogromne ruke i stade njima mlatarati. Gendibal nije strahovao od zemljodelčeve borilačke veštine; ipak, uvek je postojala mogućnost da ovaj zada neki dobar udarac.
<BR>&nbsp;&nbsp;&nbsp;&nbsp;&nbsp;Gendibal se oprezno približi, istovremeno brižljivo prodirući u Rufirantov um. Ne mnogo - samo dodir, gotovo nerazaznatljiv - ali dovoljno da taj odlučujući zarez uspori njegove reflekse. Onda ga napusti, i stade zalaziti u umove ostalih, koji su se okupljali u sve većem broju. Gendibalov Govornički um prodirao je i ponovo se povlačio s istinskom virtuoznošću, nikada se u nekom umu ne zadržavši dovoljno dugo da ostavi svoj trag, ali ipak dovoljno dugo da bude u stanju da otkrije nešto čime bi se mogao okoristiti.
<BR>&nbsp;&nbsp;&nbsp;&nbsp;&nbsp;On pristupi zemljodelcu gipko kao mačka, na oprezu, svestan - odahnuvši - da niko ne načini ni najmanji pokret da se umeša.
<BR>&nbsp;&nbsp;&nbsp;&nbsp;&nbsp;Rufirant iznenada napade, ali Gendibal nazre pokret u njegovom umu znatno pre no što mu se mišići pokrenuše, i pomeri se u stranu. Ruka prozvižda pokraj njega, gotovo ga dotakavši. Pa ipak, Gendibal i dalje stajaše tu, neuzdrman. Iz grla ostalih začu se zajednički uzdah.
<BR>&nbsp;&nbsp;&nbsp;&nbsp;&nbsp;Gendibal ne načini nikakav pokušaj da mu parira ili da uzvrati udarac. Bilo bi teško parirati mu a da pri tom ne paralizuje vlastitu ruku, a uzvratiti udarac bilo bi savršeno nekorisno budući da ga je zemljodelac mogao podneti bez ikakvih teškoća.
<BR>&nbsp;&nbsp;&nbsp;&nbsp;&nbsp;Mogao se s njim jedino poigravati, kao da je u pitanju kakav bik, stalno mu iznuđujući nove promašaje. To će mu bez sumnje lakše podriti moral no što bi to bilo u stanju neposredno suprotstavljanje.
<BR>&nbsp;&nbsp;&nbsp;&nbsp;&nbsp;I zaista, baš poput kakvog bika i hukčući, Rufirant ponovo nalete. Gendibal je, međutim, bio spreman, i izmaknu se u stranu taman onoliko koliko je bilo dovoljno da zemljodelac ponovo promaši. Ali ovaj ponovo jurnu. I, naravno, ponovo promaši.
<BR>&nbsp;&nbsp;&nbsp;&nbsp;&nbsp;Gendibal oseti kako mu dah postaje ubrzaniji. Fizički napor bio je malen, ali mentalni napor da svog protivnika kontroliše bez stvarne kontrole njegovog uma bio je doista izuzetan. Neće biti u stanju da još dugo izdrži.
<BR>&nbsp;&nbsp;&nbsp;&nbsp;&nbsp;Kuckajući po Rufirantovom mehanizmu za suzbijanje straha, i nastojeći da što je tananije mogao izazove zemljodelčev nesumnjivo postojeći praznoveran strah od učenjaka, Gandibal mirno, što je mirnije bio u stanju, reče: "A sada ću poći svojim putem."
<BR>&nbsp;&nbsp;&nbsp;&nbsp;&nbsp;Rufirantovo se lice izobliči od gneva, ali za trenutak ne učini ništa da pođe u novi napad. Gendibal je mogao da oseti njegove misli. Mali naučnik se prosto rasplinuo - kao magijom. Gendibal je mogao osetiti kako u njegovom protivniku strah sve više narasta, i za trenutak...
<BR>&nbsp;&nbsp;&nbsp;&nbsp;&nbsp;Ali, odjednom, Dumljaninov gnev ponovo izbi svom silinom i priguši sev straha.
<BR>&nbsp;&nbsp;&nbsp;&nbsp;&nbsp;Rufirant dreknu: "Drugari! Ovaj učnjak samo jesteš skakućeš. On samo jesteš pocupkuješ na prstima i rugaš se pošteni dumljanski pravilo - daš i primiš udariš. Uvatiš ga! Držiš ga! A onda jesteš udariš ja njega i on vratiš. Neka on prvi udariš, ja mu pokloniš to, a onda ja udariš - i onda budeš kraj."
<BR>&nbsp;&nbsp;&nbsp;&nbsp;&nbsp;Gendibal je bio svestan da izmedu njega i onih koji su ga okruživaili ima dosta praznog prostora. Njegova jedina prilika bila je da razmak održi dok se ne probije, a onda da potrči, uzdajući se u svoj dugi dah i u svoju moć da oslabi volju zemljodelaca.
<BR>&nbsp;&nbsp;&nbsp;&nbsp;&nbsp;Prebirao je po mislima, dok mu se um već grčio od napora.
<BR>&nbsp;&nbsp;&nbsp;&nbsp;&nbsp;Neće uspeti. Bilo ih je previše, a neophodnost da deluje u okviru pravila ponašanja na Trantoru bila je odviše ograničavajuća.
<BR>&nbsp;&nbsp;&nbsp;&nbsp;&nbsp;A onda oseti ruke na svojim ramenima. Ostali su ga ščepali.
<BR>&nbsp;&nbsp;&nbsp;&nbsp;&nbsp;Na kraju krajeva, ipak će biti prinuđen da petlja po umovima bar nekolicine među njima. Međutim, njegov će postupak svejedno biti ocenjen kao neprihvatljiv, i njegova karijera biće uništena. Ali njegov život - njegov goli život - bio je sada na kocki.
<BR>&nbsp;&nbsp;&nbsp;&nbsp;&nbsp;Kako je uopšte došlo do toga?
<BR>
<BR>&nbsp;&nbsp;&nbsp;&nbsp;&nbsp;24.
<BR>&nbsp;&nbsp;&nbsp;&nbsp;&nbsp;Za Stolom nisu svi bili na broju.
<BR>&nbsp;&nbsp;&nbsp;&nbsp;&nbsp;Nije bilo uobičajeno da se čeka ukoliko je neki od Govornika kasnio. Niti je Sto, pomisli Šandes, uopšte bio u raspoloženju da čeka. Stor Gendibal bio je najmlađi, ali daleko od toga da ne bude u dovoljnoj meri svestan te šinjenice. Ponašao se kao da je mladost sama po sebi predstavljala vrlinu, a starost izraz nemara onih koji je trebalo bolje da znaju šta da rade sa sobom. Gendibal nije bio omiljen među drugim Govornicima. Nije, istini za volju, posebnu naklonost prema njemu osećao ni sam Šandes. Ali ovde sada nije bila reč o omiljenosti.
<BR>&nbsp;&nbsp;&nbsp;&nbsp;&nbsp;Delora Delarmi prekide ga u njegovom sanjarenju. Gledala je u njega svojim krupnim očima, dok je njeno okruglo lice - sa svojim uobičajenim izrazom bezazlenosti i dobrodušnosti - prikrivalo (osim za pripadnike Druge zadužbine koji su bili na njenom nivou) oštar um i nemilosrdnu samopouzdanost.
<BR>&nbsp;&nbsp;&nbsp;&nbsp;&nbsp;"Prvi govorniče, hoćemo li još dugo čekati?" upita ona, smešeći se. (Sastanak još nije bio formalno otvoren te je, doslovno uzev, mogla započeti razgovor, mada bi većina ipak sačekala da Šandes, po pravu koje mu je davao njegov položaj, progovori prvi.)
<BR>&nbsp;&nbsp;&nbsp;&nbsp;&nbsp;Šandes je ljubazno pogleda, uprkos tom blagom zanemarivanju reda. "U normalnim prilikama ne bismo, Govorniče Delarmi, ali s obzirom na to da se Sto sastaje samo zato da bi saslušao Govornika Gendibala, uputno bi bilo da malo zanemarimo pravila."
<BR>&nbsp;&nbsp;&nbsp;&nbsp;&nbsp;"A gde je on sada, Prvi govorniče?"
<BR>&nbsp;&nbsp;&nbsp;&nbsp;&nbsp;"To mi, Govorniče Delarmi, nije poznato."
<BR>&nbsp;&nbsp;&nbsp;&nbsp;&nbsp;Delarmi osmotri okupljena lica. Uz Prvog govornika, još deset (ako se izuzme odsutni Gendibal) Govornika. Svega dvanaestoro. Tokom pet vekova Druga zadužbina proširila je i svoje moći i svoje obaveze, ali svi pokušaji da se Sto proširi na više od dvanaest Govornika ostali su bezuspešni.
<BR>&nbsp;&nbsp;&nbsp;&nbsp;&nbsp;Dvanaestoro ih je bilo posle Seldonove smrti, kada je drugi Prvi govornik (samog Seldona uvek su smatrali prvim u nizu) ustanovio taj broj, i još ih je bilo dvanaestoro.
<BR>&nbsp;&nbsp;&nbsp;&nbsp;&nbsp;Zbog čega baš dvanaest? Taj broj bio je lako deljiv u dve ili više po sastavu sasvim simetrične skupine. Dvanaestoro je bilo dovoljno malo da sastav radi kao celina, i sasvim dovoljno da se pojedini zadaci obave u podskupinama. Sa više, već bi bilo teško rukovati; sa manje, skupina bi bila suviše neelastična.
<BR>&nbsp;&nbsp;&nbsp;&nbsp;&nbsp;Tako je, barem, glasilo objašnjenje. A u stvari, niko nije tačno znao zbog čega je baš taj broj bio odabran - ili, zbog čega se nije mogao menjati. No, na kraju krajeva, zbog čega i Druga zadužbina ne bi mogla robovati vlastitoj tradiciji!
<BR>&nbsp;&nbsp;&nbsp;&nbsp;&nbsp;Delarmi je bio potreban samo tren da njen um razmotri ovo pitanje, dok je, pojedinačno, ispitivala okupljena lica, i njihove umove, jedan za drugim, a onda joj se pogled, sardonično se nasmešivši, zaustavi na praznom sedištu - sedištu najmlađeg Govornika.
<BR>&nbsp;&nbsp;&nbsp;&nbsp;&nbsp;Sa zadovoljstvom je ustanovila da niko nije gajio nimalo simpatija za Gendibala. Mladić je, uvek je to osećala, imao šarma koliko i neka stonoga, i najbolje je bilo na taj se način i odnositi prema njemu. Do sada su samo njegov talenat, i neosporne sposobnosti, sprečavali da bilo ko iznese predlog da se on izvede pred sud i bude lišen položaja. (Samo su dvojica Govornika, u čitavoj petovekovnoj istoriji Druge zadužbine, bila izvedena pred sud - ali ne i lišena časti).
<BR>&nbsp;&nbsp;&nbsp;&nbsp;&nbsp;Očigledno nepoštovanje, međutim, ispoljeno nedolaskom na sastanak Stola predstavljalo je najgoru moguću uvredu, i Delarmi obuze zadovoljstvo shvativši da je raspoloženje da se Gendibal izvede pred sud poraslo znatno više no samo za jedan pedalj.
<BR>&nbsp;&nbsp;&nbsp;&nbsp;&nbsp;"Prvi govorniče", reče ona, "ukoliko vam nije poznato gde se sada nalazi Govornik Gendibal, predstavljalo bi mi zadovoljstvo da vam to kažem."
<BR>&nbsp;&nbsp;&nbsp;&nbsp;&nbsp;"Da, Govorniče?"
<BR>&nbsp;&nbsp;&nbsp;&nbsp;&nbsp;"Kome još među nama nije poznato da se taj mladi čovek", (nije upotrebila uobičajenu titulu govoreći o njemu, što, razume se, niko nije propustio da zapazi) "sve vreme bavi nekim svojim poslovima među Dumljanima? Ne nameravam da postavim pitanje kakvi bi ti poslovi mogli biti, ali on se u ovom trenutku nalazi među njima i njegova zauzetost njima čini se dovoljno važnom da im da prednost nad ovim Stolom."
<BR>&nbsp;&nbsp;&nbsp;&nbsp;&nbsp;"Meni se čini", primeti jedan od Govornika, "da se on jednostavno šeta, ili trči, upražnjavajući svoje uobičajene fizičke vežbe."
<BR>&nbsp;&nbsp;&nbsp;&nbsp;&nbsp;Delarmi se ponovo nasmeši. Veoma je volela da se osmehuje. To je, bar, ništa nije stajalo. "Univerzitet, Biblioteka, Palata, i čitavo područje što ih okružava, pripadaju nama. Sve je to maleno u poredenju sa samom planetom, ali, ipak, rekla bih, daje dovoljno prostora za fizičke vežbe... Prvi govorniče, zar ne bismo ipak mogli početi?"
<BR>&nbsp;&nbsp;&nbsp;&nbsp;&nbsp;U sebi, Prvi govornik duboko uzdahnu. Imao je sva punomoćja da ostavi Sto da i dalje čeka - ili da, najzad, odloži sastanak do Gendibalovog povratka.
<BR>&nbsp;&nbsp;&nbsp;&nbsp;&nbsp;Međutim, nijedan Prvi govornik ne bi mogao beskrajno dugo glatko delati bez makar pasivne podrške drugih Govornika - i nipošto nije bilo mudro razdraživati ih. Čak je i sam Prim Palver, da bi se probio sa svojim stavom, povremeno bivao prinuđen da im laska... A povrh svega, Gendibalovo odsustvo odista je bilo neprilično - čak je i samog Prvog govornika dovodilo u nepriliku. Možda i ne bi bilo sasvim neuputno naučiti mladog Govornika da nije on taj koji kroji pravila.
<BR>&nbsp;&nbsp;&nbsp;&nbsp;&nbsp;I onda, sada kao Prvi govornik, on prvi uze reč i reče: "Možemo da počnemo. Govornik Gendibal je, iz podataka dobijenih od Praradijanta, izveo izvesne zapanjujuće zaključke. On, naime, smatra da negde postoji neka organizacija koja radi na održavanju Seldonovog Plana znatno efikasnije no što bismo mi to mogli, i da to čini zarad nekog svog sopstvenog cilja. Prema njegovom mišljenju, iz razloga samoodbrane, morali bismo što je moguće više o tome saznati. Svi ste već o tome obavešteni, i ovaj sastanak trebalo je da vam omogući da od Govornika Gendibala dobijete dodatna obaveštenja, kako bismo došli do nekih zajedničkih zaključaka u pogledu naše buduće politike."
<BR>&nbsp;&nbsp;&nbsp;&nbsp;&nbsp;Bilo je, zapravo, sasvim nepotrebno toliko govoriti. Šandes je svoj um držao otvorenim, tako da su svi mogli sve saznati. Njegove reči predstavljale su čist izraz uglađenosti.
<BR>&nbsp;&nbsp;&nbsp;&nbsp;&nbsp;Delarmi se hitro obazre oko sebe. Ostalih desetoro, po svemu sudeći, bili su voljni da joj dopuste da preuzme ulogu govornika protiv Gendibala. Ona kratko reče: "Pa ipak, Gendibal" (opet to ispuštanje titule) "niti zna, niti je u stanju da kaže, kakva je ili šta predstavlja ta tajna organizacija."
<BR>&nbsp;&nbsp;&nbsp;&nbsp;&nbsp;Svoje reči nedvosmisleno je uobličila kao tvrdnju, dovodeći ih na samu ivicu neotesanosti. Bilo je to kao kad bi rekla: mogu da vidim šta je u vašem umu; nema nikakve potrebe da objašnjavate.
<BR>&nbsp;&nbsp;&nbsp;&nbsp;&nbsp;Prvom govorniku ne promače njena neotesanost, ali hitro odluči da se ne osvrne na nju. "Činjenica da Govornik Gendibal" (on otvoreno izbeže da ispusti titulu, čak ni ne skrenuvši pažnju na tu činjenicu time što bi je posebno naglasio) "niti zna, niti je u stanju da kaže kakva je ili šta predstavlja ta organizacija, nipošto ne znači da ona ne postoji. Najvećim delom istorije ljudi Prve zadužbine nisu praktično ništa znali o nama, a istini za volju, ono što danas znaju gotovo je ništa. Dovodite li, shodno tome, u pitanje i naše postojanje?"
<BR>&nbsp;&nbsp;&nbsp;&nbsp;&nbsp;"Iz toga uopšte ne proizilazi", odgovori Delarmi, "da je, samo stoga što za nas ne znaju a ipak postojimo, da bi bilo šta postojalo dovoljno samo da ostane nepoznato." I ona se lako nasmeja.
<BR>&nbsp;&nbsp;&nbsp;&nbsp;&nbsp;"Sasvim tačno. I upravo je to razlog što tvrdnja Govornika Gendibala mora biti pažljivo razmotrena. Njegova je tvrdnja zasnovana na najozbiljnijim matematičkim proračunima, koje sam i sam proverio i za koje smatram da bi trebalo da budu predmet i vaše pažnje. Ne bi se moglo reći" (za časak je u svom umu tragao za izrazom koji bi najbolje odredio njegovo gledište) "da su neubedljivi."
<BR>&nbsp;&nbsp;&nbsp;&nbsp;&nbsp;"A šta je s tim stanovnikom Prve zadužbine, Golanom Trevizom, koga motate po svom umu mada ga uopšte ne pominjete?" (Još jedna neotesanost, ali ovog puta Prvog govornika obli rumenilo). "Šta je s njim?"
<BR>&nbsp;&nbsp;&nbsp;&nbsp;&nbsp;Prvi govornik odgovori: "Mišljenje je govornika Gendibala da taj čovek, Treviz, predstavlja oruđe - možda i nesvesno - te organizacije, i da ga nipošto ne smemo gubiti iz vida."
<BR>&nbsp;&nbsp;&nbsp;&nbsp;&nbsp;"Ukoliko", reče Delarmi zavalivši se dublje u svoju naslonjaču i zabacivši unazad svoju prosedu kosu, uklanjajući je sa očiju, "ta organizacija - ma šta bila - odista postoji, i ukoliko je toliko opasno moćna s obzirom na svoje mentalne sposobnosti, i ukoliko je do te mere tajnovita, da li je verovatno da će toliko otvoreno delati koristeči se nečim tako uočljivim kao što je jedan izgnani većnik iz Prve zadužbine?"
<BR>&nbsp;&nbsp;&nbsp;&nbsp;&nbsp;"Čovek bi pomislio da nije", odgovori Prvi govornik ozbiljno. "Pa ipak, uočio sam nešto što mi se čini krajnje onespokojavajućim. Mada, ne mogu da tvrdim da to i razumem." Gotovo nehotice on zatvori tu misao dublje u svoj um, kao da se srami što bi je i drugi mogli postati svesni.
<BR>&nbsp;&nbsp;&nbsp;&nbsp;&nbsp;Svi Govornici uočiše taj njegov mentalni gest, ali kao što je običaj strogo nalagao, zastadoše poštujući osećanje Prvog govornika. Delarmi postupi isto, ali to učini krajnje nestrpljivo. Sledeći pravilo uobičajeno u takvim prilikama, ona upita: "Možemo li vas zamoliti da nam dopustite uvid u vaše misli, s obzirom na to da shvatamo i opraštamo svaki stid koji možete osećati?"
<BR>&nbsp;&nbsp;&nbsp;&nbsp;&nbsp;Prvi govornik odgovori: "Kao ni vi, ni ja ne vidim osnovu za pretpostavku da je većnik Treviz oruđe te organizacije, kao ni, ukoliko jeste, kakvoj bi svrsi mogao poslužiti. Ipak, Govornik Gendibal izgleda da je sasvim siguran u to, i čovek jednostavno ne može prenebregnuti moguću vrednost intuicije kod nekog dostojnog da ponese zvanje Govornika. Stoga, pokušao sam da primenim Plan na Golana Treviza."
<BR>&nbsp;&nbsp;&nbsp;&nbsp;&nbsp;"Na jednu jedinu osobu?" upita prigušenim glasom jedan od Govornika, ne uspevši da sakrije iznenađenje; no, gotovo smesta izrazi i svoje kajanje što je pitanje propratio mišlju koja je nedvosmisleno odgovarala uzviku: kakva budalaština!
<BR>&nbsp;&nbsp;&nbsp;&nbsp;&nbsp;"Na jednu jedinu osobu", odgovori Prvi govornik, "i u pravu ste. Kakva sam samo budala! Veoma mi je dobro poznato da se Plan ne može primenjivati na pojedince, čak ni na manje skupine ljudi. Uprkos svemu, bio sam radoznao. Izdvojio sam Međusobna Ukrštanja izvan svake razumne granice, ali sam to učinio na šesnaest različitih načina, odabravši pri tom područje a ne samo neku tačku. Zatim sam iskoristio sve nam poznate pojedinosti o Trevizu - jedan većnik Prve zadužbine ne može proći sasvim nezapažen - kao i o gradonačelnici. Sve sam to onda smešao, bojim se, kao neki hokus-pokus." On naglo zastade.
<BR>&nbsp;&nbsp;&nbsp;&nbsp;&nbsp;"Pa?" upita Delarmi. "Zaključujem da ste... jesu li rezultati bili iznenađujući?"
<BR>&nbsp;&nbsp;&nbsp;&nbsp;&nbsp;"Nije bilo nikakvih rezultata, kao što ste i mogli očekivati", odgovori Prvi govornik. "Ništa se ne može postići u odnosu na jednu jedinu osobu, pa ipak... ipak..."
<BR>&nbsp;&nbsp;&nbsp;&nbsp;&nbsp;"Ipak...?"
<BR>&nbsp;&nbsp;&nbsp;&nbsp;&nbsp;"Proveo sam četrdeset godina svog života analizirajući rezultate, i već sam navikao da imam jasan osećaj kakvi će rezultati biti pre no što uopšte budu podvrgnuti analizi - i retko sam se kad prevario. Ali u ovom slučaju, premda nikakvih rezultata nije bilo, u meni se javio snažan osećaj da bi Gendibal mogao biti u pravu i da Treviza ne bismo smeli gubiti iz vida."
<BR>&nbsp;&nbsp;&nbsp;&nbsp;&nbsp;"A zbog čega, Prvi govorniče?" upita Delarmi, donekle potisnuta snažnim osećanjem prisutnim u umu Prvog govornika.
<BR>&nbsp;&nbsp;&nbsp;&nbsp;&nbsp;"Stidim se", odgovori Prvi govornik, "što sam sebi dozvolio da me iskušenje navede da upotrebim Plan u svrhu kojoj on nije namenjen. Sada se, međutim, još više stidim što sebi dopuštam da na mene uticaj vrši nešto što je čista intuicija... Pa ipak, moram, jer je osećaj veoma snažan. Ukoliko je Govornik Gendibal u pravu - da nam iz nekog nepoznatog pravca preti opasnost - osećam da će kad vreme dođe i nađemo se pred krizom Treviz biti taj koji će držati i odigrati odlučujuću kartu."
<BR>&nbsp;&nbsp;&nbsp;&nbsp;&nbsp;"Na osnovu čega to osećate?" upita Delarmi pomalo uzbuđeno.
<BR>&nbsp;&nbsp;&nbsp;&nbsp;&nbsp;Prvi govornik pogleda jadno sve prisutne. "Ni na osnovu čega. Psihoistorijska matematika ne ukazuje ni na šta, ali dok sam posmatrao igru međuodnosa činilo mi se da Treviz doista predstavlja ključ svega. Moramo obratiti pažnju na tog mladića."
<BR>
<BR>&nbsp;&nbsp;&nbsp;&nbsp;&nbsp;25.
<BR>&nbsp;&nbsp;&nbsp;&nbsp;&nbsp;Gendibalu je bilo jasno da neće stići na vreme za sastanak za Stolom. Možda se čak uopšte neće ni vrati.
<BR>&nbsp;&nbsp;&nbsp;&nbsp;&nbsp;Držali su ga čvrsto, i on se očajnički obazirao da ustanovi kako najbolje može izvesti da ih prinudi da ga oslobode.
<BR>&nbsp;&nbsp;&nbsp;&nbsp;&nbsp;Rufirant je sada stajao pred njim, likujući. "Da li jesteš sad spreman, učnjak? Ja udariš, ti udariš, ja napadneš, ti napadneš, po dumljanski. Ajde, ti jesteš manji; ti napadneš prvi."
<BR>&nbsp;&nbsp;&nbsp;&nbsp;&nbsp;"Da li i tebe neko jesteš držiš, ko mene držiš?" upita Gendibal.
<BR>&nbsp;&nbsp;&nbsp;&nbsp;&nbsp;"Neka ga pustiš. Ne, ne. Ruke pustiš samo. Samo ruke jesteš pustiš, ali noge jesteš drziš. Nećeš on skakućeš."
<BR>&nbsp;&nbsp;&nbsp;&nbsp;&nbsp;Gendibal se osećao kao priboden za tle. Ali ruke su mu bile slobodne.
<BR>&nbsp;&nbsp;&nbsp;&nbsp;&nbsp;"Ti jesteš napadneš, učnjak, udariš nas udarac", reče Rufirant.
<BR>&nbsp;&nbsp;&nbsp;&nbsp;&nbsp;I tada Gendibalov um, istražujući unaokolo poput sonde, naiđe na nešto što mu se odazva - ogorčenošću, osećanjem nepravde i žaljenja. Nije imao izbora; morao je preduzeti rizik da to učvrsti, a da onda improvizuje na osnovu...
<BR>&nbsp;&nbsp;&nbsp;&nbsp;&nbsp;Ali nije bilo potrebe! Nije ni dodirnuo taj novi um, ali se ovaj pokrenu na način kakav je samo poželeti mogao. Bez ostatka.
<BR>&nbsp;&nbsp;&nbsp;&nbsp;&nbsp;Odjednom je postao svestan jedne omanje osobe - zdepaste, sa dugom, zamršenom crnom kosom i ispruženih ruku - kako gnevno ulazi u njegovo vidno polje, besno se ustremljujući na dumskog zemljodelca.
<BR>&nbsp;&nbsp;&nbsp;&nbsp;&nbsp;Bila je to neka žena. Gendibal smrknuto pomisli da to nije zapazio usled svoje napetosti i zabrinutosti, sve dok mu to ne potvrdiše vlastite oči.
<BR>&nbsp;&nbsp;&nbsp;&nbsp;&nbsp;"Karole Rufirante!" dreknu ona na zemljodelca. "Je li ti jesteš siledžija i kukavno? Udariš i jesteš udariš, po dumski? Dva puta ti jesteš veliki nego učnjak. Ti jesteš imaš veći opasnost napadneš mene! Ti misliš jesteš proslaviš? Samo budeš sram, ja misliš. Svi jesteš dići prst i rečeš: To jesteš Rufirant, junak ubiješ bebe. Svi budeš smeješ, ja misliš, i nemaš pošten dumski čovek piješ sa tobom - i nemaš pošten dumski žena budeš sa tobom."
<BR>&nbsp;&nbsp;&nbsp;&nbsp;&nbsp;Rufirant pokuša da zaustavi ovu bujicu, odbijajući udarce koje mu je upućivala, nemoćno nastojeći da je stiša: "Ajde, Sura. Ajde, Sura."
<BR>&nbsp;&nbsp;&nbsp;&nbsp;&nbsp;Gendibal odjednom posta svestan da je slobodan, da ga Rufirant više ne posmatra, i da niko više ne obraća pažnju na njega.
<BR>&nbsp;&nbsp;&nbsp;&nbsp;&nbsp;Ni Sura nije na njega obraćala pažnju; njen bes u celini je bio usmeren prema Rufirantu. Povrativši se, Gendibal se smesta pobrinu da održi silovitost ženinog gneva i da pojača osećaj nelagodnosti i stida koji počeše da preplavljuju Rufirantov um - nastojeći, istovremeno, da to učini tako tanano i vešto da iza njega ne ostane nikakav trag. I opet, nije bilo nikakve potrebe za tim.
<BR>&nbsp;&nbsp;&nbsp;&nbsp;&nbsp;"Svi vi jesteš gubiš se!" viknu žena. "Evo, vidiš. Ako ne budeš ovaj Rufirant - mešina jesteš dovoljno jak džin za ovo izgladniš čovek, onda budeš još pet, šest drugara da jesteš podeliš njegov sramotu, i budeš vratiš se kući pričaš kako sjajno jesteš pobediš jedan beba. 'Ja jesteš držiš učnjak ruka', ti jesteš kažeš, 'a Rufirant - mešina jesteš udariš njega u lice kad učnjak ne možeš jesteš braniš se'. A ti jesteš kažeš: 'Ja jesteš držiš učnjak nogu, i ja jesteš oćeš moj deo slava'. A Rufirant-mešina jesteš kažeš: 'Ja nisam možeš da pobediš njega sam, i ja jesteš tražiš pomoć da njega jesteš držiš i kad dobiješ pomoć, ja njega jesteš pobediš.'"
<BR>&nbsp;&nbsp;&nbsp;&nbsp;&nbsp;"AIi, Sura", zavapi Rufirant gotovo ržući, "ja jesteš kažeš učnjak on jesteš udariš prvi."
<BR>&nbsp;&nbsp;&nbsp;&nbsp;&nbsp;"A ti se kao jesteš plašiš moćni udar njegovi tanki ruka, a? Ajde, Rufirant-mešina. Njega jesteš pustiš da ideš svoj poso, a vi svi da jesteš ideš svojim kući - ako tamo jesteš čekaš vas raširen ruku. Vas najbolje jesteš nadaš se da svi jesteš zaboraviš ovaj dan. Ali niko ne budeš zaboraviš, i ja svim jesteš uvek podsetiš, samo ako vi jesteš nateraš ja da pobesniš još više."
<BR>&nbsp;&nbsp;&nbsp;&nbsp;&nbsp;I oni ćutke odtrupkaše, pognutih glava, i ne osvrnuvši se više.
<BR>&nbsp;&nbsp;&nbsp;&nbsp;&nbsp;Gendibal neko vreme osta zagledan u njih, a onda svrnu pogled prema ženi. Na sebi je imala košulju i čakšire, i dosta primitivno urađenu obuću. Lice joj je bilo orošeno znojem, i još je teško disala. Nos joj je bio nešto malo duži, grudi bez sumnje poveće (barem, koliko je Gendibal mogao naslutiti kroz poširu košulju koju je imala na sebi), a obnažene ruke su joj očito snažne... Na kraju krajeva, Dumljanke su ravnopravno radile u polju sa svojim muškarcima.
<BR>&nbsp;&nbsp;&nbsp;&nbsp;&nbsp;Posmatrala ga je ozbiljno, podbočenih ruku. "Pa, učnjak, šta još jesteš čekaš? Ti možeš pođeš Kući Učnjak. Ti jesteš imaš strah? Oćeš ja jesteš pratiš te?"
<BR>&nbsp;&nbsp;&nbsp;&nbsp;&nbsp;Gendibal je mogao jasno osetiti vonj odeće koja očito nije bila skoro oprana, ali s obzirom na okolnosti, bilo bi krajnje neučtivo ispoljiti bilo kakav znak odbojnosti.
<BR>&nbsp;&nbsp;&nbsp;&nbsp;&nbsp;"Zahvaljujem vam, gospođice Sura..."
<BR>&nbsp;&nbsp;&nbsp;&nbsp;&nbsp;"Moj ime jesteš Novi", reče ona osorno. "Sura Novi. Ti možeš kazeš samo Novi. To jesteš budeš dovoljno."
<BR>&nbsp;&nbsp;&nbsp;&nbsp;&nbsp;"Hvala ti, Novi. Veoma si mi mnogo pomogla. Radovaću se ako me budeš ispratila, ali ne zato što se plašim već zato što će mi biti prijatno u tvom društvu." I on se ljubazno nakloni, kao što bi se naklonio kakvoj mladoj dami sa Univerziteta.
<BR>&nbsp;&nbsp;&nbsp;&nbsp;&nbsp;Novi pocrvene, zastavši neodlučno, a onda pokuša da oponaša njegov gest. "Zadovoljstvo jesteš budeš - moje", reče ona, kao da traži reči koje bi na odgovarajući način mogle izraziti njeno zadovoljstvo i u njihov odnos uneti jedan kulturni ton.
<BR>&nbsp;&nbsp;&nbsp;&nbsp;&nbsp;Krenuše zajedno. Gendibal je dobro znao da svaki usporeni koračaj sve više doprinosi njegovom neoprostivom kašnjenju na sastanak za Stolom, ali s druge strane, to mu je davalo priliku da temeljitije razmisli o značenju svega što se dogodilo; bio je, čak, na neki ledeni način i zadovoljan što zakašnjenje postaje sve veće.
<BR>&nbsp;&nbsp;&nbsp;&nbsp;&nbsp;Zdanje Univerziteta stade već da se pomalja pred njima kad Sura Novi iznenada zastade i oklevajući upita:
<BR>&nbsp;&nbsp;&nbsp;&nbsp;&nbsp;"Gospodin Učnjak?"
<BR>&nbsp;&nbsp;&nbsp;&nbsp;&nbsp;Nema sumnje, pomisli Gendibal, što se više približavala onome što je nazivala 'Kućom Učnjaka', postajala je sve učtivija. Za trenutak oseti potrebu da joj kaže: "Zar se više ne jesteš obraćaš svom jadan slabačak?" Ali to bi je dovelo u nepriliku bez ikakvog stvarnog razloga.
<BR>&nbsp;&nbsp;&nbsp;&nbsp;&nbsp;"Da, Novi?"
<BR>&nbsp;&nbsp;&nbsp;&nbsp;&nbsp;"Da li jesteš mnogo fino i bogat Kuća Učnjak?"
<BR>&nbsp;&nbsp;&nbsp;&nbsp;&nbsp;"Da, lepo je u njoj", odgovori Gendibal.
<BR>&nbsp;&nbsp;&nbsp;&nbsp;&nbsp;"Ja jednom jesteš sanjaš da budeš u Kuća. I - da ja jesteš budeš učenjak"
<BR>&nbsp;&nbsp;&nbsp;&nbsp;&nbsp;"Jednog dana", odvrati Gendibal uljudno, "pokazaću ti kako izgleda iznutra."
<BR>&nbsp;&nbsp;&nbsp;&nbsp;&nbsp;Način na koji ga je pogledala jasno je svedočio da njegove reči nije protumačila kao puku učtivost. "Ja jesteš možeš da pišeš", nastavi ona. "Jedan učitelj jesteš meni pokažeš. Ako ja jesteš napiseš tebi pismo", dodade potom, nastojeći da deluje nehajno, "kako ja jesteš staviš znak da ono jesteš tebi stigneš?"
<BR>&nbsp;&nbsp;&nbsp;&nbsp;&nbsp;"Samo stavi: Kuća Govornika, apartman 27, i pismo će me naći. Ali, Novi, sada bih morao da krenem."
<BR>&nbsp;&nbsp;&nbsp;&nbsp;&nbsp;On se ponovo nakloni, i ona ponovo pokuša da oponaša njegov gest. Onda se razdvojiše, i svako krenu svojim putem; trenutak kasnije, Gendibal je sasvim izbrisa iz svog mozga. Umesto toga stade misliti o sastanku Stola i, posebno, o Govorniku Delori Delarmi. Njegove misli, pri tom, nisu bile nimalo nežne.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
