<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>STO
<P>&nbsp;&nbsp;&nbsp;&nbsp;&nbsp;33.
<BR>&nbsp;&nbsp;&nbsp;&nbsp;&nbsp;Prošla su dva dana i Gendibal se osećao ne toliko utučenim koliko gnevnim. Nije bilo nikakvog razloga zbog čega se saslušanje nije moglo obaviti po hitnom postupku. Bio je sasvim siguran u to: da nije bio pripravan - da mu je bilo potrebno vremena - saslušanje bi bilo održano bez ikakvog odlaganja.
<BR>&nbsp;&nbsp;&nbsp;&nbsp;&nbsp;Ali kako nije bilo ničeg s čim bi Druga zadužbina trebalo da se suoči - osim s najvećom krizom posle pojave Mazgova - oni su jednostavno traćili vreme, s jedinom namerom da ga draže.
<BR>&nbsp;&nbsp;&nbsp;&nbsp;&nbsp;A on se, odista, i osećao razdraženim - i tako mu Seldona samog, to će samo doprineti da njegov protivudar bude još žešći. U to nije moglo biti nikakve sumnje.
<BR>&nbsp;&nbsp;&nbsp;&nbsp;&nbsp;On se osvrnu oko sebe. Predvorje je bilo prazno - u stvari, već dva dana je bilo takvo. Bio je obeležen, Govornik za koga su svi već znali da će - u saglasnosti sa procedurom kojoj nije bilo presedana u čitavoj petovekovnoj istoriji Druge zadužbine - uskoro biti lišen svog položaja. Biće lišen svog dostojanstva, sveden na običnog, beznačajnog građanina Druge zadužbine.
<BR>&nbsp;&nbsp;&nbsp;&nbsp;&nbsp;Bila je, razume se, jedna stvar - nimalo beznačajna - biti istaknuti član Druge zadužbine, što se čak i Gendibalu moglo dogoditi, čak i posle presude o lišavanju položaja Govornika. Ali bila je sasvim druga stvar jednom biti Govornik, a onda biti raščinjen.
<BR>&nbsp;&nbsp;&nbsp;&nbsp;&nbsp;To se, međutim, neće dogoditi, pomisli Gendibal gnevno, iako su ga već dva dana svi izbegavali. Samo se Sura Novi ophodila prema njemu kao i ranije, ali ona je bila suviše naivna da bi mogla shvatiti situaciju. Za nju, Gendibal je i dalje bio 'Gospodin Govornik'.
<BR>&nbsp;&nbsp;&nbsp;&nbsp;&nbsp;Gendibala je, čak, razdraživala i sama činjenica da je u tome nalazio izvesnu utehu. Počevši da zapaža da mu duh, na njene poglede pune obožavanja, postaje bodriji, osetio je kao neku vrstu postiđenosti. Zar je već počinjao da bude zahvalan i na tako malim darovima?
<BR>&nbsp;&nbsp;&nbsp;&nbsp;&nbsp;Jedan službenik izroni iz Dvorane da ga obavesti da je Sto spreman i da ga očekuje, i Gendibal lagano kroči unutra. Tog službenika Gendibal je poznavao sasvim dobro; bio je to momak savršeno svestan - do najsitnijih pojedinosti - prave, tanane mere poštovanja koja svakom Govorniku po pravu pripada. Ali ovog trenutka, mera poštovanja koju je ispoljio prema Gendibalu bila je zapanjujuće mala. Čak ga je već i sam činovnik držao za izgubljen slučaj.
<BR>&nbsp;&nbsp;&nbsp;&nbsp;&nbsp;Govornici su ozbiljnih lica sedeli oko Stola, navukavši na sebe crne tunike sudija. Prvi govornik kao da je osećao malu nelagodnost; ipak, nije dozvoljavao da mu licem prođe ni tračak prijateljske naklonosti. Delarmi - jedna od tri žene za Stolom - čak ga ni ne pogleda.
<BR>&nbsp;&nbsp;&nbsp;&nbsp;&nbsp;"Govorniče Gendibale", započe Prvi govornik, "protiv vas se vodi postupak zbog ponašanja krajnje neprikladnog za jednog Govornika. Pred svima prisutnima optužili ste ovaj Sto - tereteći ga neodređenim sumnjama i bez dokaza - za izdaju i pokušaj ubistva. Postavili ste zahtev da svi građani Druge zadužbine - uključujući Govornike, kao i Prvog govornika - budu podvrgnuti strogom mentalnom ispitivanju kako bi se ustanovilo kome se među njima više ne može verovati. Takvo vaše ponašanje razara spone što povezuju našu zajednicu, bez čega Druga zadužbina ne može kontrolisati jednu složenu i potencijalno neprijateljsku Galaksiju, i bez čega ona ne bi, s izvesnošću, mogla izgraditi jedno postojano Drugo carstvo.
<BR>&nbsp;&nbsp;&nbsp;&nbsp;&nbsp;Budući da smo svi bili svedoci uvreda koje ste izrekli čini se da nema potrebe da se i formalno izloži optužba. Pristupićemo, stoga, odmah daljem postupku. Govorniče Gendibale, imate li šta da kažete u svoju odbranu?"
<BR>&nbsp;&nbsp;&nbsp;&nbsp;&nbsp;Delarmi - i dalje ga ne gledajući - dozvoli sebi u ovom trenutku da joj na usnama zaigra mačji osmeh.
<BR>&nbsp;&nbsp;&nbsp;&nbsp;&nbsp;"Ako se iznošenje istine može smatrati odbranom", reče Gendibal, "onda imam šta da kažem. Postoji osnov za sumnju da je došlo do pukotine u našoj bezbednosti. Ta se pukotina može označiti kao mogućnost da se jedan ili više pripadnika Druge zadužbine - ne isključujući ni ovde prisutne - našlo izloženo mentalnoj kontroli spolja, što je, samo po sebi, stvorilo pogubnu krizu u kojoj se sada nalazi Druga zadužbina. Ako ste, odista, u žurbi pripremili ovo suđenje zbog toga što osećate da ne smete gubiti vreme, onda ste, barem, maglovito svesni ozbiljnosti krize; ali, s druge strane, zbog čega vam je bilo potrebno da protraćite dva dana iako sam ja zahtevao da se sudenje održi bez ikakvog odlaganja? Naglašavam, ponovo, da me upravo ova pogubna kriza nagnala da kažem ono što sam rekao. Ponašao bih se krajnje neprikladno za jednog Govornika - da nisam tako postupio."
<BR>&nbsp;&nbsp;&nbsp;&nbsp;&nbsp;"On i dalje opstaje pri uvredama, Prvi govorniče", primeti Delarmi umiljato.
<BR>&nbsp;&nbsp;&nbsp;&nbsp;&nbsp;Gendibalova stolica nalazila se na nešto većoj udaljenosti od Stola nego stolice drugih Govornika - jasno nagoveštavajući da je presuda već pala. On je odmaknu još više, kao da bi da da na znanje da za to nimalo ne mari, i ustade.
<BR>&nbsp;&nbsp;&nbsp;&nbsp;&nbsp;"Nameravate li da me osudite odmah, na brzu ruku, ne obazirući se na zakon - ili ćete mi dozvoliti da kažem šta imam u svoju odbranu?"
<BR>&nbsp;&nbsp;&nbsp;&nbsp;&nbsp;"Ovde ne vlada bezakonje, Govorniče", odgovori Prvi govornik. "Premda ne postoje prethodni slučajevi na čije bismo se iskustvo mogli osloniti, izići ćemo vam u susret i priznati da je bolje, u slučaju da naše ljudske moći u traganju za punom pravdom zakažu, dopustiti da krivac ostane nekažnjen nego osuditi nevinog. Sledstveno tome, premda je slučaj što ga imamo pred sobom suviše ozbiljan da bismo laka srca smeli omogućiti krivcu da izmakne pravdi, dozvoljavamo vam da svoj slučaj iznesete na način koji smatrate pogodnim, i da govorite onoliko dugo koliko to smatrate potrebnim, sve dok jednoglasno, uključujući i moj glas (on pritom upadljivo podiže ton), ne odluči da ste rekli sve što ste imali da kažete."
<BR>&nbsp;&nbsp;&nbsp;&nbsp;&nbsp;"Dozvolite mi, onda", nastavi Gendibal, "da započnem time što ću vam saopštiti da je Golan Treviz - većnik Prve zadužbine koji je bio prognan sa Terminusa, i za koga Prvi govornik i ja smatramo da predstavlja oštricu nadolazeće krize - krenuo u sasvim nepredviđenom pravcu."
<BR>&nbsp;&nbsp;&nbsp;&nbsp;&nbsp;"Puko obaveštenje", upade Delarmi blago. "AIi kako je govorniku" (intonacija njenog glasa jasno je davala na znanje da nije upotrebila veliko G) "to poznato?"
<BR>&nbsp;&nbsp;&nbsp;&nbsp;&nbsp;"To sam obaveštenje dobio od samog Prvog govornika", reče Gendibal, "ali je potvrđuju i moja vlastita obaveštenja. Međutim, s obzirom na okolnosti, imajući u vidu moje sumnje u pogledu obezbeđenosti ove Dvorane, neka mi bude dozvoljeno da izvor svojih obaveštenja zadržim u tajnosti."
<BR>&nbsp;&nbsp;&nbsp;&nbsp;&nbsp;"Ostavićemo to privremeno po strani", reče Prvi govornik. "Nastavimo razgovor ne tražeći od Govornika da identifikuje izvor svojlh obaveštenja; međutim, ukoliko Sto stane na stanovište da s njim treba da bude upoznat, Govornik Gendibal biće obavezan da ga obelodani."
<BR>&nbsp;&nbsp;&nbsp;&nbsp;&nbsp;Delarmi ponovo upade: "Ukoliko govornik nije spreman da nas već sada upozna sa izvorom svojih obaveštenja, pravo bi od mene bilo da kažem da pretpostavljam da ima nekog svog privatnog agenta - agenta koji samo njemu služi, i koji ne snosi nikakvu odgovornost prema Stolu u celini. U tom slučaju, kako možemo biti sigurni da takav jedan agent poštuje pravila ponašanja kojih se mora pridržavati svo osoblje Druge zadužbine?"
<BR>&nbsp;&nbsp;&nbsp;&nbsp;&nbsp;Pomalo nestrpljivo, Prvi govornik odvrati: "Savršeno dobro shvatam sve što to podrazumeva. Nema potrebe da mi se to posebno napominje."
<BR>&nbsp;&nbsp;&nbsp;&nbsp;&nbsp;"Pomenula sam to samo zbog zapisnika, Prvi govorniče, s obzirom na činjenicu da to prestup čini još težim; pored toga, tako nešto ne uzima se u obzir u pravilniku o pokretanju postupka, koji, neka mi bude dozvoljeno da usput kažem, ovde nije ni bio pročitan u celini; mislim da jedna takva stvar treba da u zapisnik bude unesena."
<BR>&nbsp;&nbsp;&nbsp;&nbsp;&nbsp;"Zapisničaru se nalaže da to unese u zapisnik", reče Prvi govornik, "s tim što će odgovarajuća formulacija biti naknadno sročena... Govorniče Gendibale (on je, bar, naglasio prvo slovo titule), "vaša odbrana doista predstavlja korak unazad. Nastavite."
<BR>&nbsp;&nbsp;&nbsp;&nbsp;&nbsp;"Ne samo da je taj Treviz krenuo u neočekivanom pravcu", nastavi Gendibal, "već je to učinio i neshvatljivom brzinom. Prema mojim obaveštenjima, s kojima još nije upoznat ni sam Prvi govornik, on je u stanju da prevali gotovo deset hiljada parseka tokom samo jednog sata."
<BR>&nbsp;&nbsp;&nbsp;&nbsp;&nbsp;"Samo jednim, skokom?" upita jedan od govornika s nevericom.
<BR>&nbsp;&nbsp;&nbsp;&nbsp;&nbsp;"U seriji od preko dvadeset uzastopnih skokova, gotovo bez ikakve stanke među njima", odgovori Gendibal, "što je još teže zamisliti nego da je sve obavljeno samo u jednom skoku. Čak i ukoliko nam pođe za rukom da ustanovimo njegov sadašnji položaj biće veoma teško dalje ga slediti; a ukoliko shvati da ga pratimo i bude želeo da nas se otrese, jedva da ćemo biti u stanju da ga ponovo uhvatimo... A vi traćite vreme igrajući se suđenja i dopuštate da proteknu dva čitava dana kako biste u svemu još više uživali."
<BR>&nbsp;&nbsp;&nbsp;&nbsp;&nbsp;Prvom govorniku nekako pođe za rukom da prikrije svoju teskobu. "Molim vas, Govornice Gendibale, recite nam šta mislite kakvo bi to značenje moglo imati?"
<BR>&nbsp;&nbsp;&nbsp;&nbsp;&nbsp;"Reč je o jasnom nagoveštaju, Prvi govorniče, da je Prva zadužbina napravila veliki tehnološki napredak i da je danas znatno moćnija no što je bila u doba Prima Palvera. Ukoliko bi nas otkrili i imali slobodno polje za delanje, ne bismo joj se mogli odupreti."
<BR>&nbsp;&nbsp;&nbsp;&nbsp;&nbsp;Govornik Delarmi naglo ustade i dobaci: "Prvi govorniče, naše vreme troši se na sasvim beznačajne stvari. Nismo deca, da bismo se plašili bapskih predskazanja. Uopšte nije važno kakvim savršenim mašinama raspolaže Prva zadužbina, s obzirom na to da smo u stanju, u svakom kritičnom trenutku, da njihove umove stavimo pod svoju kontrolu."
<BR>&nbsp;&nbsp;&nbsp;&nbsp;&nbsp;"Šta imate da kažete na ovo, Govorniće Gendibale?" upita Prvi govornik.
<BR>&nbsp;&nbsp;&nbsp;&nbsp;&nbsp;"Samo to da ćemo u pravo vreme doći i na pitanje kontrole njihovih umova. Za sada, želim samo da vam predočim koliko je nadmoćna - i koliko sve moćnija postaje - sila kojom raspolaže Prva zadužbina."
<BR>&nbsp;&nbsp;&nbsp;&nbsp;&nbsp;"Pređite na sledeći argument, Govorniče Gendibale" reče Prvi govornik. "Međutim, moram vam reći da mi se čini da vaš prvi argument ne stoji baš u bliskoj vezi s predmetom optužbe."
<BR>&nbsp;&nbsp;&nbsp;&nbsp;&nbsp;Komešanje koje nasta posle ovih reči predstavljalo je jasnu potvrdu da se Sto u celini s njima slaže.
<BR>&nbsp;&nbsp;&nbsp;&nbsp;&nbsp;Gendibal nastavi: "U redu. Idemo dalje. Na svom sadašnjem putovanju Treviz ima jednog sadruga" (on za trenutak zastade da bi što tačnije izgovorio ime), "nekog Janova Pelorata, jednog malo uspešnog naučnika koji je čitav svoj život posvetio proučavanju mitova i legendi vezanih za Zemlju."
<BR>&nbsp;&nbsp;&nbsp;&nbsp;&nbsp;"Toliko znate o njemu? Vaš skriveni izvor obaveštenja, pretpostavljam?" upita Delarmi, koja se već sasvim, s očitom ugodnošću, srodila s ulogom tužioca.
<BR>&nbsp;&nbsp;&nbsp;&nbsp;&nbsp;"Da, znam dosta o njemu", odvrati Gendibal bezizražajno. "Pre nekoliko meseci, gradonačelnica Terminusa, jedna energična i sposobna žena, ispoljila je, iz razloga koji su ostali nejasni, znatnu zainteresovanost za ovog naučnika; sledstveno tome, i moja je zainteresovanost za njega naglo porasla. Međutim, obaveštenja o njemu nisam zadržao za sebe. Sva obaveštenja koja sam prikupio stavio sam na raspolaganje Prvom govorniku."
<BR>&nbsp;&nbsp;&nbsp;&nbsp;&nbsp;"Spreman sam da to potvrdim", reče Prvi govornik tihim glasom.
<BR>&nbsp;&nbsp;&nbsp;&nbsp;&nbsp;Jedan postariji Govornik upita: "Šta predstavlja ta Zemlja? Je li to onaj prvobitni svet s kojim se susrećemo u bajkama? Onaj oko koga se dizala tolika buka u stara carska vremena?"
<BR>&nbsp;&nbsp;&nbsp;&nbsp;&nbsp;Gendibal potvrdno klimnu. "U bapskim pričama, kako bi to izvolela da kaže Govornik Delarmi... Rekao bih da je taj Pelorat sanjao o tome da dođe na Trantor i da u Galaktičkoj biblioteci potraži podatke o Zemlji koje nije mogao pribaviti putem međuzvezdane bibliotečke razmene dostupne na Terminusu.
<BR>&nbsp;&nbsp;&nbsp;&nbsp;&nbsp;Napuštajući Terminus zajedno sa Trevizom mora biti da je verovao da će njegov san konačno biti ispunjen. U svakom slučaju, očekivali smo ih ovde u nadi da ćemo steći mogućnost da ih obojicu dobro proučimo - zarad naše vlastite koristi. Međutim, kako se ispostavilo - a sada vam je to svima poznato - oni ne dolaze ovamo. Krenuli su u nekom drugom pravcu, koji nam zasad još nije poznat, i iz razloga o kome možemo samo da nagađamo."
<BR>&nbsp;&nbsp;&nbsp;&nbsp;&nbsp;Delarmino okruglo lice izgledalo je neporecivo anđeoski. Ona upita: "Čemu zbog svega toga dizati paniku? Nije nam, izvesno, ništa gore bez njih. U stvari, s obzirom na to da su tako lako rešili da dignu ruke od nas možemo zaključiti da Prvoj zadužbini nije poznata prava priroda Trantora; možemo se, dakle, samo diviti uspešnom preduzeću Prima Palvera."
<BR>&nbsp;&nbsp;&nbsp;&nbsp;&nbsp;"Kada bismo samo pri tome ostali", reče Gendibal, "zaista bi naš zaključak bio utešan. Ali zar ne bi moglo biti da njihovo skretanje nije posledica njihovog neuspeha da shvate stvarnu važnost Trantora? Zar ne bi bilo moguće da je do skretanja došlo usled bojazni da Trantor, ispitujući ta dva čoveka, ne shvati važnost Zemlje?"
<BR>&nbsp;&nbsp;&nbsp;&nbsp;&nbsp;Za Stolom ponovo nasta komešanje.
<BR>&nbsp;&nbsp;&nbsp;&nbsp;&nbsp;"Bilo ko", reče najzad Delarmi hladno, "može smisliti slatkorečive razloge i složiti ih u uravnotežene fraze. Ali smišljajući ih, da li im dajete neki smisao? Zbog čega bi iko mario šta mi, Druga zadužbina, mislimo o Zemlji? Da li je reč o prvobitnoj planeti, ili je u pitanju samo mit, ili da li, uopšte, postoji neko određeno mesto na kome je sve započelo - može, bez sumnje, zanimati samo istoričare, antropologe, ili sakupljače starih predanja, kakav je upravo taj vaš Pelorat. Ali zbog čega bi sve to moralo zanimati nas?"
<BR>&nbsp;&nbsp;&nbsp;&nbsp;&nbsp;"Zaista, zbog čega?" upita Gendibal. "Kako, onda, da u Biblioteci nema ni pomena o Zemlji?"
<BR>&nbsp;&nbsp;&nbsp;&nbsp;&nbsp;Po prvi put se sada u atmosferi za Stolom oseti nešto što nije bilo isključivo neprijateljstvo.
<BR>&nbsp;&nbsp;&nbsp;&nbsp;&nbsp;"Zar nema?" upita Delarmi.
<BR>&nbsp;&nbsp;&nbsp;&nbsp;&nbsp;Gendibal odgovori savršeno mirno: "Čim je prvi glas dospeo do mene da bi Pelorat i Treviz mogli doći ovamo u traganju za podacima vezanim za Zemlju, ja sam, povučen time, zatražio od računara naše Biblioteke da mi sačini listu svih dokumenata koji se odnose na taj predmet. Moja zainteresovanost jedva da se povećala kada se ispostavilo da računar nije ništa pronašao. Nije da je pronašao samo nešto malo. Čak, ni veoma malo. U stvari, nije pronašao ništa!
<BR>&nbsp;&nbsp;&nbsp;&nbsp;&nbsp;A onda se vama prohtelo da sačekam čak dva dana do ovog zasedanja; za to vreme moju je radoznalost još više pobudila vest da dvojica Zadužbinaca, na kraju krajeva, neće ni doći ovamo. Činilo mi se uputnim da se nekako zabavim. Dok ste vi ostali, kako kaže poslovica, češljali kosu dok kuća gori, ja sam se potrudio da malo prelistam istorijske knjige koje posedujem u svojoj biblioteci. Naišao sam, pritom, na pasuse koji izričito spominju da je u pozno doba Carstva bilo preduzeto više istraživanja u vezi sa Pitanjem Porekla. Pritom se pozivalo na sasvim određene dokumente - i pisane i filmovane; iz njih su navedeni i iscrpni izvodi. Posle toga otišao sam u Biblioteku i lično proverio da li ta dokumenta postoje. Čvrsto vas uveravam da ne postoji nijedan."
<BR>&nbsp;&nbsp;&nbsp;&nbsp;&nbsp;"Neka je i tako; to uopšte ne bi trebalo da nas iznenađuje", reče Delarmi. "Ukoliko je ta vaša Zemlja odista samo mit..."
<BR>&nbsp;&nbsp;&nbsp;&nbsp;&nbsp;"Onda bih spomen o njoj našao u knjigama koje govore o mitovima. Ukoliko su u pitanju samo bajke, spomen o njoj našao bih u Sabranim bajkama. Ukoliko je, pak, samo tvorevina kakve bolesne mašte, spomen o njoj našao bih u knjigama o psihopatologiji. Činjenica je da nešto u vezi sa Zemljom postoji - jer u suprotnom vi ne biste nikad ni čuli za nju, i, u stvari, smesta je prepoznali kao naziv za planetu na kojoj je navodno nastala Ijudska rasa. Zbog čega, onda, nema o njoj ni spomena u Biblioteci, u bilo kojoj od knjiga?"
<BR>&nbsp;&nbsp;&nbsp;&nbsp;&nbsp;Delarmi za trenutak osta ćuteći, ali se jedan drugi Govornik umeša. Bio je to Leonis Čeng, jedan omanji čovek enciklopedijskog pozanavanja svih pojedinosti Seldonovog Plana, ali istovremeno, savršeno kratkovid u pogledu stava prema savremenim zbivanjima u Galaksiji. Dok je govorio, oči su mu neprestano žmirkale.
<BR>&nbsp;&nbsp;&nbsp;&nbsp;&nbsp;"Dobro je poznato", reče on, "da je Carstvo, u poslednjim danima svog postojanja, nastojalo da sebe okruži nekom vrstom mistike, time što je prigušivalo svako zanimaanje za vremena koja su prethodila njegovom nastanku."
<BR>&nbsp;&nbsp;&nbsp;&nbsp;&nbsp;Gendibal potvrdno klimnu. "Prigušiti je prava reč, Govorniče Čeng. Ali prigušiti zanimanje ni izdaleka nije isto što, i uništiti dokaze. Bolje od svih drugih, bez sumnje, vi biste morali znati da je još jednu od karakteristika Carstva koje truli predstavljao iznenadan porast zainteresovanosti za ranija - i čini se, bolja - vremena. Rekao bih da je upravo to bio slučaj i sa zainteresovanošću za Pitanje Porekla u doba Harija Seldona."
<BR>&nbsp;&nbsp;&nbsp;&nbsp;&nbsp;Čeng ga prekide, prethodno dosta upadljivo pročistivši grlo. "To mi je veoma dobro poznato, mladiću, a i o socijalnim problemima raspadajućeg Carstva poznato mi je, takođe, daleko više no što se to, po svemu sudeći vama čini. Proces 'imperijalizacije' jednostavno je bacio u zasenak sve te diletantske tričarije u vezi sa Zemljom. Pod Kleonom II, tokom poslednjeg procvata moći Carstva, dva veka posle Seldona, 'Imperijalizacija' je dosegla svoj vrhunac i sva ta razglabanja o Zemlji bila su jednostavno gurnuta u zapećak. U Kleonovo doba, čak, u vezi s tim bio je izdat i jedan proglas u kome se bavljenje takvim razmišljanjima označavalo (ne citiram, navodim samo po sećanju) kao 'bljutavo i neplodno delo koje teži da podrije ljubav narodnu prema carskom tronu'."
<BR>&nbsp;&nbsp;&nbsp;&nbsp;&nbsp;Gendibal se nasmeši. "Znači, onda, Govorniče Čeng, da biste vi u doba Kleona II smestili trenutak zatiranja svakog pomena o Zemlji?"
<BR>&nbsp;&nbsp;&nbsp;&nbsp;&nbsp;"Ja ne izvlačim nikakve zaključke. Jednostavno, rekao sam samo ono što sam rekao."
<BR>&nbsp;&nbsp;&nbsp;&nbsp;&nbsp;"Veoma lukavo. Moguće je da je, u doba Kleona, Carstvo doista doživljavalo svoj novi procvat; međutim, i Univerzitet i Biblioteka, ako ništa drugo, već su se u to vreme nalazili u našim rukama, odnosno, da se tačnije izrazim, u rukama naših prethodnika. Jednostavno je ne zamislivo da bi ma šta moglo biti uklonjeno iz Biblioteke a da Govornici Druge zadužbine o tome ništa ne znaju. U stvari, takav jedan posao bio bi poveren upravo samim Govornicima, pri čemu je najverovatnije da umiruće Carstvo o svemu tome ne bi imalo ni najmanjeg pojma."
<BR>&nbsp;&nbsp;&nbsp;&nbsp;&nbsp;Gendibal zastade, ali Čeng, ne prozborivši ni reči, nastavi da gleda ravno kroz njega.
<BR>&nbsp;&nbsp;&nbsp;&nbsp;&nbsp;"Iz toga proističe", nastavi Gendibal, "da u vreme Seldona ništa što se odnosilo na Zemlju nije moglo biti uklonjeno iz Biblioteke, s obzirom na činjenicu da je obuzetost Pitanjem Porekla upravo tada bila najživlja. To nije moglo biti učinjeno ni kasnije, budući da je Druga zadužbina već bila preuzela Biblioteku u svoje ruke. Pa ipak danas, u Biblioteci nema ni pomena o Zemlji. Kako je to moguće?"
<BR>&nbsp;&nbsp;&nbsp;&nbsp;&nbsp;Delarmi upade nestrpljivo: "Prestanite već jednom da vitlate tom dilemom. Sasvim jasno vidimo u čemu je stvar. Recite, bolje, šta vi smatrate da je posredi? Da niste možda vi sami sve uklonili?"
<BR>&nbsp;&nbsp;&nbsp;&nbsp;&nbsp;"Kao i obično, Delarmi, gađate posred srede." Gendibal joj se lako nakloni, uz podrugljiv osmeh (na šta ona, sa svoje strane, dozvoli sebi da razvuče usne u neođredenu grimasu). "Jedno od mogućih rešenja jeste da je neko od Govornika Druge zadužbine to učinio, neko ko zna kako da se okoristi nižim službenicima, a da u njihovom sećanju ne ostavi nikakvog traga - kao i računarima, a da u njima ne ostane ništa zabeleženo."
<BR>&nbsp;&nbsp;&nbsp;&nbsp;&nbsp;Prvi govornik Šandes pocrvene. "Koješta, Govorniče Gendibale. Ne mogu ni da zamislim da bi neko od Govornika bio u stanju da to učini. Kakve je motive mogao imati za tako nešto? Čak i ukoliko je, iz bilo kog razloga, sve što se odnosi na Zemlju zaista uklonjeno, kakvog bi smisla imalo tajiti to od ostatka Stola? Zbog čega bi neko, petljajući na taj način po Biblioteci, izložio neminovnoj propasti svoju karijeru, pogotovo kada su izgledi da bude otkriven tako veliki? Povrh svega, lično, ne verujem da bi čak i najsposobniji Govornik to mogao izvesti a da pritom ne ostavi ama baš nikakvog traga."
<BR>&nbsp;&nbsp;&nbsp;&nbsp;&nbsp;"U tom slučaju, Prvi govorniče, mora biti da se uopšte ne slažete sa Govornikom Delarmi i njenom sumnjom da sam to možda ja učinio."
<BR>&nbsp;&nbsp;&nbsp;&nbsp;&nbsp;"Razume se da se ne slažem", odgovori Prvi govornik. "Ponekad gajim sumnje u pogledu vaših procena, ali to je još veoma daleko od toga da bih smatrao da ste sasvim poludeli."
<BR>&nbsp;&nbsp;&nbsp;&nbsp;&nbsp;"Sledstveno tome, znači, Prvi govorniče, ništa se nije ni dogodilo. Sve što se odnosi na Zemlju mora biti da se još nalazi u Biblioteci, s obzirom na to da smo upravo isključili sve moguće načine da svaki pomen o njoj bude zatrt... Pa ipak, ničemu što se odnosi na Zemlju nema ni traga u Biblioteci."
<BR>&nbsp;&nbsp;&nbsp;&nbsp;&nbsp;Delarmi se ponovo umeša, pretvarajući se da je sve to zamara. "Pa, završimo najzad s tim. Ponovo vas pitam: Kakvo rešenje zagonetke imate u vidu? Ubeđena sam da imate nešto na umu."
<BR>&nbsp;&nbsp;&nbsp;&nbsp;&nbsp;"Ukoliko ste, Govorniče, vi sigurni, onda bismo svi mogli biti sigurni. Dakle, moje je mišljenje da je sve što se tiče Zemlje iz Biblioteke uklonio neko iz Druge zadužbine - neko ko se nalazi pod kontrolom neke neprimetne sile, izvan Druge zadužbine. Uklanjanje svakog pomena Zemlje prošlo je nezapaženo jer se ta sila postarala da sve prođe nezapaženo."
<BR>&nbsp;&nbsp;&nbsp;&nbsp;&nbsp;Delarmi se nasmeja. "Sve dok vi niste provalili čitavu stvar. Vi - koji ste izvan kontrole, i nad kojim kontrola nikako ne bi ni mogla biti uspostavljena. Ali ako ta tajanstvena sila odista postoji kako je vama uspelo da ustanovite da je iz Biblioteke uklonjen svaki pomen o Zemlji? Zbog čega nisu i vas podvrgli kontroli?"
<BR>&nbsp;&nbsp;&nbsp;&nbsp;&nbsp;Gendibal ozbiljno uzvrati: "Nije to nimalo smešno, Govorniče. Moguće je da i oni, baš kao i mi, smatraju da svako petljanje po tuđim umovima treba održati na najnižoj mogućoj ravni. Kada mi je, pre nekoliko dana, i sam život bio ugrožen, i dalje sam više brige poklanjao tome da ostavim netaknutim dumljanski um nego da sebe zaštitim. Moguće je da je i sa tim drugim bićima isti slučaj - čim su ustanovili da nema razloga za zabrinutost, prestali su da se mešaju. I u tome i jeste opasnost - smrtna opasnost. Činjenica da je meni pošlo za rukom da ustanovim šta se dogodilo možda upravo znači da im to više nije ni važno. A činjenica da im to više nije važno možda znači da smatraju da su već odneli pobedu. A mi, mi ovde nastavljamo da se igramo!"
<BR>&nbsp;&nbsp;&nbsp;&nbsp;&nbsp;"Ali s kakvim ciljem? Kakvim jasnim, prepoznatljivim ciljem?" upita Delarmi, nemirno skupivši noge i grizući usne. Osećala je kako njena moć slabi, sa porastom zanimanja... Zabrinutosti što se beše nadvila nad Stolom.
<BR>&nbsp;&nbsp;&nbsp;&nbsp;&nbsp;"Postavimo stvari ovako", nastavi Gendibal. "Prva zadužbina, sa svojim ogromnim arsenalom fizičke moći, dala se u potragu za Zemljom, pretvarajući se da su bacili u svemir dvojicu izgnanika, u nadi da ćemo mi poverovati da su u pitanju samo izgnanici i ništa više; ali da li bi im stavili na raspolagnje brod gotovo neverovatnih moći - brod koji je u stanju da samo tokom jednog časa pređe deset hiljada parseka - da je reč isključivo o običnim izgnanicima?
<BR>&nbsp;&nbsp;&nbsp;&nbsp;&nbsp;Što se tiče Druge zadužbine, mi se nismo uputili u traganje za Zemljom; sasvim je jasno da su, bez ikakvog našeg saznanja o tome, bile preduzete mere da budemo lišeni svakog obaveštenja o Zemlji. Prva Zadužbina sada je tako blizu tome da pronađe Zemlju, a mi smo tako daleko od toga da..."
<BR>&nbsp;&nbsp;&nbsp;&nbsp;&nbsp;Gendibal zastade, i Delarmi ponovo upade: "Da, šta? Okončajte već jednom tu svoju detinjastu priču. Znate li štogod, ili ne znate?"
<BR>&nbsp;&nbsp;&nbsp;&nbsp;&nbsp;"Ne znam sve, Govorniče. Nisam uspeo da sasvim prodrem kroz mrežu što se na nas spustila - ali znam da je mreža oko nas. Nije mi poznato kakvog bi značaja moglo imati pronalaženje Zemlje, ali sam siguran da je Druga zadužbina u strašnoj opasnosti i, zajedno s njom, Seldonov Plan i budućnost čitavog čovečanstva."
<BR>&nbsp;&nbsp;&nbsp;&nbsp;&nbsp;Delarmi naglo ustade. Više se nije smešila; govorila je uzbuđenim, ali istovremeno, strogo kontrolisanim glasom. "Čiste koještarije! Prvi govorniče, okončajte sve ovo! Ono što imamo na dnevnom redu jeste ponašanje optuženog. Ono što nam on pripoveda ne samo što je detinjasto, već i savršeno nevažno. On ne može da potre svoje ponašanje pletući paukovu mrežu teorija koje imaju nekakvog smisla samo u njegovoj mašti. Zahtevam da se glasa o predmetu optužbe - i tražim jednoglasnu odluku da se optuženi proglasi krivim."
<BR>&nbsp;&nbsp;&nbsp;&nbsp;&nbsp;"Samo trenutak", upade oštro Gendibal. "Rečeno mi je da će mi se pružiti prilika da govorim u svoju odbranu, a postoji još jedan dokaz - još jedan. Dozvolite mi da vam ga stavim na uvid - a onda možete pristupiti glasanju bez ikakvih daljih prigovora s moje strane."
<BR>&nbsp;&nbsp;&nbsp;&nbsp;&nbsp;Prvi govornik umorno protrlja oči. "Možete nastaviti Govorniče Gendibale. Dozvolite mi, međutim, da Stolu ukažem na činjenicu da proglašavanje krivim jednog optuženog Govornika predstavlja krajnje ozbiljno i, rekao bih, nepovratno delo, te da, stoga, ne smemo dozvoliti ni najmanju sumnju u pogledu naše spremnosti da mu omogućimo punu odbranu. Imajte, takođe, na umu da presudu, ma koliko ona nas mogla zadovoljiti, možda neće tako lako prihvatiti oni koji će doći posle nas, a ja jednostavno nisam u stanju da poverujem da bilo koji pripadnik Druge zadužbine - da Govornike za ovim Stolom i ne pominjem - nije potpuno svestan važnosti istorijske perspektive. Delajmo, stoga, tako da budemo sigurni da će naš stav odobriti i Govornici koji će živeti u stolećima što su pred nama."
<BR>&nbsp;&nbsp;&nbsp;&nbsp;&nbsp;Delarmi gorko primeti: "Prvi govorniče, izlažemo se veoma neprijatnoj mogućnosti da nam se potomstvo jednog dana smeje zbog toga što smo se toliko zamajavali oko očiglednog. Stoga, imajmo u vidu da je odluka da se nastavi s odbranom isključivo vaša odluka."
<BR>&nbsp;&nbsp;&nbsp;&nbsp;&nbsp;Gendibal duboko udahnu vazduh. "U tom slučaju, dakle, Prvi govorniče, u skladu s vašom odlukom, želeo bih da pred vas izvedem jednog svedoka - jednu mladu ženu koju sam upoznao pre tri dana i bez čije pomoći po svoj prilici ne bih uopšte ni stigao na sastanak Stola, umesto što sam samo zakasnio."
<BR>&nbsp;&nbsp;&nbsp;&nbsp;&nbsp;"Da li ovaj Sto poznaje ženu o kojoj govorite?" upita Prvi govornik.
<BR>&nbsp;&nbsp;&nbsp;&nbsp;&nbsp;"Ne, Prvi govorniče. Ona je domorotkinja."
<BR>&nbsp;&nbsp;&nbsp;&nbsp;&nbsp;Delarmi razrogači oči. "Jedna Dumljanka?"
<BR>&nbsp;&nbsp;&nbsp;&nbsp;&nbsp;"Tačno! Upravo tako!"
<BR>&nbsp;&nbsp;&nbsp;&nbsp;&nbsp;"Kakve veze mi imamo s nekim od njih?" upita Delarmi. "Ništa što bi oni mogli reći nema nikakve važnosti. Oni, jednostavno, ne postoje!"
<BR>&nbsp;&nbsp;&nbsp;&nbsp;&nbsp;Gendibalove usne odjednom se zategoše, stvarajući grimasu koja ni u kom slučaju ne bi mogla biti protumačena kao osmeh. On oštro dobaci: "Fizički, svi Dumljani postoje. I oni su ljudska bića i imaju svoju ulogu u Seldonovom Planu. Štaviše, njihova je uloga ključna, u tom smislu što posredno štite Drugu zadužbinu. Želim, stoga, da se ogradim od nehumanosti koju ispoljava Govornik Delarmi, tražeći, istovremeno, da njena primedba uđe u zapisnik, kako bi kasnije poslužila kao dokaz njene nepodobnosti da bude Govornik... Dakle, da li će se ostali Govornici složiti sa neverovatnom izjavom Govornika Delarmi i uskratiti mi mogućnost da vam predstavim svog svedoka?"
<BR>&nbsp;&nbsp;&nbsp;&nbsp;&nbsp;Prvi govornik odluči: "Pozovite svog svedoka, Govorniče."
<BR>&nbsp;&nbsp;&nbsp;&nbsp;&nbsp;Gendibalove se usne opustiše, i crte njegovog lica poprimiše normalan, bezizražajan izgled Govornika pod pritiskom. Um mu je bio na oprezu, sasvim ograđen, ali iza tog zaštitnog zida u njemu se javi nedvosmislen osećaj da je opasnost prošla i da mu je pobeda na dohvatu ruku.
<BR>
<BR>&nbsp;&nbsp;&nbsp;&nbsp;&nbsp;34.
<BR>&nbsp;&nbsp;&nbsp;&nbsp;&nbsp;Sura Novi bila je vidljivo napregnuta. Oči su joj bile širom otvorene, a donja usna lagano joj je podrhtavala. Ruke su joj se sve vreme grčile i ponovo opuštale; prsa su joj bila blago isturena. Kosa joj je bila upletena u pletenicu, a ova svijena u punđu; suncem opaljeno lice povremeno joj se grčilo. Ruke su joj se nemirno poigravale borama dugačke tunike. Bacala je brze poglede duž Stola - od jednog Govornika do drugog - dok joj se u očima jasno naziralo strahopoštovanje.
<BR>&nbsp;&nbsp;&nbsp;&nbsp;&nbsp;Oni joj uzvratiše pogled, s različitim izrazima prezira i nelagode. Delarmi je uperila pogled negde visoko iznad Novine glave, kao da nije svesna njene prisutnosti.
<BR>&nbsp;&nbsp;&nbsp;&nbsp;&nbsp;Gendibal pažljivo dodirnu površinu njenog uma, nastojeći da je obodri i oslobodi napetosti. Isto to mogao je postići i uhvativši je za ruku ili je potapšavši po obrazu, ali ovde, pri sadašnjim okolnostima, to je, razume se, bilo nemoguće.
<BR>&nbsp;&nbsp;&nbsp;&nbsp;&nbsp;"Prvi govorniče", reče on, "umrtvio sam svest ove žene kako strah koji oseća ne bi deformisao njeno svedočenje. Molim vas da se uverite - pozivam i sve ostale da to, ukoliko žele, i sami učine, i uvere se da ni na koji način nisam delovao na njen um."
<BR>&nbsp;&nbsp;&nbsp;&nbsp;&nbsp;Na zvuk Gendibalovog glasa Novi, užasnuta, načini pokret kao da namerava da ustukne. Gendibala to nimalo ne iznenadi. Bila je to posledica činjenice da još nikad dotad nije čula kako pripadnici Druge zadužbine najvišeg reda razgovaraju među sobom. Nikada, još, nije bila u prilici da se suoči sa tom kuljajućom mešavinom zvukova, tonova, izraza lica i misli. Ali on ponovo blago obujmi njen um, i užasa nestade isto onako brzo kao što se i pojavio.
<BR>&nbsp;&nbsp;&nbsp;&nbsp;&nbsp;Izraz smirenosti zahvati joj čitavo lice.
<BR>&nbsp;&nbsp;&nbsp;&nbsp;&nbsp;"Novi, iza tebe je jedna naslonjača", obrati joj se Gendibal. "Molim te, sedi."
<BR>&nbsp;&nbsp;&nbsp;&nbsp;&nbsp;Novi se jedva primetno i nezgrapno nakloni i sede, i dalje vidljivo ukrućena.
<BR>&nbsp;&nbsp;&nbsp;&nbsp;&nbsp;Govorila je sasvim jasno, ali bi Gendibal, kada god bi njen dumski dijalekt postao suviše nerazgovetan, zatražio da ponovi svoje reči. A kako se i on sam, u znak poštovanja prema Stolu, trudio da mu govor zvuči što formalnije, povremeno je bio prinuđen da ponavlja pitanja koja joj je postavljao.
<BR>&nbsp;&nbsp;&nbsp;&nbsp;&nbsp;Priča o sukobu između njega i Rufiranta bila je izneta mirno i podrobno.
<BR>&nbsp;&nbsp;&nbsp;&nbsp;&nbsp;"Da li si, Novi, sve to videla svojim vlastitim očima?" upita je Gendibal.
<BR>&nbsp;&nbsp;&nbsp;&nbsp;&nbsp;"Nisam, Gospodine, inače bi brzo ja zaustavila je. Rufirant jesteš dobar momak, ali ne misliš brzo."
<BR>&nbsp;&nbsp;&nbsp;&nbsp;&nbsp;"Ali sve si podrobno opisala. Kako je to moguće, ukoliko nisi sve videla vlastitim očima?"
<BR>&nbsp;&nbsp;&nbsp;&nbsp;&nbsp;"Rufirant jesteš meni ispričaš posle, ja njega jesteš ispitaš. On jesteš mnogo sram."
<BR>&nbsp;&nbsp;&nbsp;&nbsp;&nbsp;"Bio je posramljen? Da li ti je poznato da se ikada ranije tako ponašao?"
<BR>&nbsp;&nbsp;&nbsp;&nbsp;&nbsp;"Rufirant? Ne, Gospodine. On jesteš prijatan, iako veliki mešina. On ne jesteš kavgadžija, i jesteš bojiš se od učnjak. On uvek jesteš kažeš učnjak moćan i imaš veliki moć."
<BR>&nbsp;&nbsp;&nbsp;&nbsp;&nbsp;"Zbog čega, onda, nije tako osećao kada se susreo sa mnom?"
<BR>&nbsp;&nbsp;&nbsp;&nbsp;&nbsp;"To jesteš čudan. To jesteš ne razumeš." Ona zatrese glavom. "On jesteš ne budeš on. Ja jesteš pitaš ga: 'Ti blebetalo glava. Je li to jesteš tvoj poso napadneš učnjak?' A on jesteš kažeš mi: 'Ja jesteš ne znaš šta budeš meni. Ja jesteš osećaš ja stojiš dalje i jesteš gledaš neko ne budeš ja'."
<BR>&nbsp;&nbsp;&nbsp;&nbsp;&nbsp;Govornik Čeng ih prekide. "Prvi govorniče, od kakve važnosti može biti priča ove žene o tome šta joj je taj čovek rekao? Zar ne postoji nikakva mogućnost da njega saslušamo?"
<BR>&nbsp;&nbsp;&nbsp;&nbsp;&nbsp;"Postoji", odgovori Gendibal. "Ukoliko, kad ova žena završi svoje svedočenje, Sto bude želeo da mu se pruži još dokaza, spreman sam da pozovem Karola Rufiranta - svog protivnika onomad - da se ovde pojavi. Ukoliko, pak, Sto ne bude smatrao da je to neophodno, slobodni ste da pristupite izricanju presude čim budem završio s ovim svedokom."
<BR>&nbsp;&nbsp;&nbsp;&nbsp;&nbsp;"Saglasni smo", reče Prvi govornik. "Nastavite s ispitivanjem svog svedoka."
<BR>&nbsp;&nbsp;&nbsp;&nbsp;&nbsp;"A šta je s tobom?" upita Gendibal. "Da li, Novi, i inače imaš običaj da se na takav način mešaš u sukobe?"
<BR>&nbsp;&nbsp;&nbsp;&nbsp;&nbsp;Novi nekoliko trenutaka ništa ne odgovori. Na čelu, između njenih debelih obrva, za časak se pojavi bora, i odmah potom nestade. Ona odgovori: "Ja ne znaš. Ja jesteš ne želiš učnjak budeš povređen. Ja jesteš povučeš mene nešto, i ja ne jesteš misliš ništa i budeš umešaš se." Nakon kraće stanke, ona dodade: "Ja jesteš učiniš isto, ako jesteš potreban."
<BR>&nbsp;&nbsp;&nbsp;&nbsp;&nbsp;"Novi, sada ćeš zaspati", reče joj Gendibal. "Nemoj misliti ni na šta. Samo se opusti, i nećeš čak ni sanjati."
<BR>&nbsp;&nbsp;&nbsp;&nbsp;&nbsp;Novi nešto promrmlja, a onda joj se oči sklopiše i glava joj skliznu unazad, ostavši kao prikovana za naslonjaču.
<BR>&nbsp;&nbsp;&nbsp;&nbsp;&nbsp;Gendibal sačeka nekoliko trenutaka, a onda reče: "S dužnim poštovanjem, Prvi govorniče, pozivam vas da pođete sa mnom u um ove žene. Ustanovićete da je jedinstveno jednostavan i gladak - što je prava sreća, budući da u suprotnom ono što ćete videti ne bi uopšte bilo moguće zapaziti... Evo... Evo! Vidite li? I ostali, molim vas, priđite... biće znatno lakše ukoliko to budete činili jedan po jedan."
<BR>&nbsp;&nbsp;&nbsp;&nbsp;&nbsp;Za Stolom se mogao čuti sve glasniji žagor.
<BR>&nbsp;&nbsp;&nbsp;&nbsp;&nbsp;"Da li iko među vama još sumnja?" upita Gendibal.
<BR>&nbsp;&nbsp;&nbsp;&nbsp;&nbsp;Delarmi reče: "Ja sumnjam, jer..." A onda zastade, na samoj ivici da izrekne ono što je, čak i za nju, bilo nemoguće izreći.
<BR>&nbsp;&nbsp;&nbsp;&nbsp;&nbsp;Sam Gendibal to učini umesto nje. "Želite li da kažete da sam namerno rovao po ovom mozgu, kako bih vam predočio lažne dokaze? Smatrate li, u tom slučaju, da sam sposoban da izvedem toliko tanano, jedva raspoznatljivo prilagođavanje - da izdvojim jedno jedino mentalno vlakno a da ono samo, niti išta oko njega, ni u najmanjoj meri ne bude poremećeno? Ali ukoliko bih za tako nešto bio sposoban, zar bi mi uopšte bilo potrebno da se na ovaj način petljam sa svima vama. Zbog čega bih se, uopšte, podvrgao ovom nedostojnom suđenju? Čemu, onda, sav moj trud da vas ubedim? Da sam odista u stanju da učinim to što je sasvim vidljivo u mozgu ove žene, svi vi bili biste preda mnom sasvim bespomoćni - sem ukoliko se ne biste unapred dobro pripremili... Surova činjenica jeste da niko od vas nije u stanju da deluje na jedan um na način na koji se delovalo na um ove žene. Ni ja to nisam u stanju. Pa ipak, to je bilo učinjeno."
<BR>&nbsp;&nbsp;&nbsp;&nbsp;&nbsp;On zastade, pažljivo osmotrivši svakog među Govornicima pojedinačno, a onda upre pogled u Delarmi. Zatim ponovo progovori, lagano i razgovetno: "A sada, ukoliko smatrate da vam je još koji dokaz potreban, pozvaću onog dumskog zemljodelca, Karola Rufiranta; već sam ga ispitao i nedvosmisleno ustanovio da se i na njegov um delovalo na sličan način."
<BR>&nbsp;&nbsp;&nbsp;&nbsp;&nbsp;"To neće biti potrebno", progovori najzad Prvi govornik, na čijem je licu još lebdela senka užasnutosti. "Ono što smo videli zaprepašćujuće je."
<BR>&nbsp;&nbsp;&nbsp;&nbsp;&nbsp;"U tom slučaju", upita Gendibal, "dozvoljavate li mi da probudim ovu Dumljanku i da je otpustim? Već sam uredio da joj se pruži sva potrebna pomoć kako bi se što pre oporavila."
<BR>&nbsp;&nbsp;&nbsp;&nbsp;&nbsp;Otpravivši Novi, pridržavajući je nežno za lakat, Gendibal ponovo uze reč. "Dozvolite mi, sada, da sažeto izvedem zaključke. Na umove ovo dvoje ljudi bilo je moguće delovati - i delovalo se - na način koji je u potpunosti izvan naših moći. Na sličan način moglo se delovati i na službenike Biblioteke da se iz nje ukloni sve što se odnosi na Zemlju - a da oni, ni mi, to uopšte ne primetimo. Vidimo, takođe, kako je sve bilo unapred pripremljeno da ne stignem na vreme na sastanak Stola. Bio sam izložen napasti; onda sam je izbegao. Posledica toga bila je da je protiv mene pokrenut postupak. Konačni ishod ovog naizgled prirodnog sleda zbivanja mogao bi biti da ja budem uklonjen sa položaja na kome mogu upotrebiti svoju moć - i sama akcija koju ja zagovaram i koja očigledno ugrožava te ljude - ma ko oni bili - bila bi zaustavljena pre no što je stvarno i započela."
<BR>&nbsp;&nbsp;&nbsp;&nbsp;&nbsp;Delarmi se naže prema njemu. Očigledno, i ona sama bila je potresena. "Ako je ta tajna organizacija odista toliko vešta, kako je onda vama pošlo za rukom da sve ovo otkrijete?"
<BR>&nbsp;&nbsp;&nbsp;&nbsp;&nbsp;Gendibal oseti da je, sada, trenutak u kome sebi može priuštiti i da se osmehne. "Zasluga za to ne pripada meni", odvrati on. "Ne smatram sebe, u pogledu stručnosti, ni na koji način nadmoćnijim u odnosu na druge Govornike; a, bez sumnje, naročito ne u odnosu na Prvog govornika. U stvari, ti Anti-Mazgovi - kako ih je sam Prvi govornik prilično živopisno nazvao - niti su beskrajno mudri niti sasvim nepodložni datim okolnostima. Možda su, tako, ovu Dumljanku odlučili da iskoriste kao svoj instrument upravo stoga jer im je veoma malo bilo potrebno da je prilagode svojim potrebama. Sama po sebi, po svojoj prirodi, bila je već veoma sklona onima koje naziva 'učnjacima', gajeći prema njima nesuspregnuto divljenje.
<BR>&nbsp;&nbsp;&nbsp;&nbsp;&nbsp;Ali pošto je to podešavanje njenog uma bilo izvedeno, njen iznenadni dolazak u vezu sa mnom ponovo je u njoj razbudio davni san da i sama postane 'učnjak'. Došla je, tako, k meni s tom mišlju u glavi. Pošto je ta neobična njena želja pobudila u meni radoznalost, odlučio sam da pobliže ispitam njen um - što, pod drugim okolnostima, nipošto ne bih učinio - i više slučajem nego stvarnim uvidom, spotakoh se o to 'podešavanje'; posle toga, malo je bilo potrebno da shvatim svo njegovo značenje. Da je neka druga žena za to bila odabrana - neka, na primer, sa manjom prirodnom sklonošću prema učenjacima - Anti-Mazgovi bi se oko podešavanja, morali znatno više truditi; međutim, moguće je da posledice ne bi bile iste, i ja verovatno ništa ne bih ni primetio. Dakle, Anti-Mazgovi su se ili preračunali - ili nisu do kraja uspeli u svom naumu da ostanu sasvim neprimećeni. Činjenica da ni oni nisu savršeni može samo da nas raduje."
<BR>&nbsp;&nbsp;&nbsp;&nbsp;&nbsp;Pribravši se, Delarmi ga ponovo prekide: "Prvi govornik i vi nazivate tu... organizaciju... 'Anti-Mazgovima'... Pretpostavljam da je razlog tome što ona nastoji da zbivanja u Galaksiji održi u ravni Seldonovog Plana, a ne da ih poremeti, kao što je to Mazgov učinio. Pa, ako je to ono što Anti-Mazgovi čine, zbog čega ih onda smatrate opasnim?"
<BR>&nbsp;&nbsp;&nbsp;&nbsp;&nbsp;"A zbog čega bi se toliko trudili, osim ukoliko nemaju i sami neki cilj? Cinik bi, čak, mogao reći da u nekom trenutku u budućnosti nameravaju da konačno otvoreno istupe i tok stvari usmere u nekom drugom pravcu - pravcu kojim bi oni bili daleko zadovoljniji no mi. To je i moje mišljenje, premda baš nisam sklon cinizmu. Ipak da li je Govornik Delarmi pripravna da, oslanjajući se na ljubav i poverenje za koje svi znamo da čine lepu stranu njenog karaktera, zastupa stanoviše da je tu reč o kosmičkim dobročiniteljima, koji umesto nas obavljaju naš posao ne pomišljajući ni na kakvu nagradu?"
<BR>&nbsp;&nbsp;&nbsp;&nbsp;&nbsp;Ove reči za Stolom proprati laki žamor smeha, i Gendibalu bi jasno da je konačno dobio bitku. A i Delarmi je shvatila da je izgubila, jer se iza njene čvrste mentalne samokontrole odjednom probi mlaz gneva, poput iznenadnog sunčevog zraka kad proseče gusti baldahin krošnji.
<BR>&nbsp;&nbsp;&nbsp;&nbsp;&nbsp;Gendibal nastavi: "Neposredno posle onog događaja sa dumskim zemljodelcem prenaglo sam zaključio da se neki drugi Govornik nalazi iza svega toga. Kada sam uočio da je um ove Dumljanke bio izložen spoljnoj intervenciji shvatio sam da sam bio u pravu u pogledu postojanja zavere, ali i da sam načinio grešku u pogledu zaverenika. Izvinjavam se zbog svoje pogrešne procene, i molim da mi se, imajući u vidu sve sa čim smo se ovde suočili, to prizna kao olakšavajuća okolnost."
<BR>&nbsp;&nbsp;&nbsp;&nbsp;&nbsp;"Mislim da bismo ovo mogi i prihvatiti kao izvinjenje", započe Prvi govornik.
<BR>&nbsp;&nbsp;&nbsp;&nbsp;&nbsp;Ali Delarmi ga prekide. Ponovo je bila sasvim pribrana - lice joj je zračilo ljubaznošću, a s usana joj je tekao pravi med. "Uz sve poštovanje, Prvi govorniče, ako dozvoljavate da vas prekinem... Predlažem da odmah obustavimo postupak. S obzirom na stanje stvari, u ovom času ja ne bih bila spremna da glasam za osudu, a ne verujem ni da bi bilo ko od ovde prisutnih bio na to spreman. Predlažem, čak, da se čitava ova stvar oko pokretanja postupka uopšte ne unosi u Govornikov besprekorni dosije. Govornik Gendibal je izvanredno umešno otklonio sa sebe optužbu. Čestitam mu na tome - kao i na otkrivanju opasnosti koja bi, što se nas ostalih tiče, mogla još dugo tinjati, sa nezamislivim ishodom. Nudim Govorniku svoje najdublje izvinjenje zbog svog ranijeg neopravdanog neprijateljskog stava."
<BR>&nbsp;&nbsp;&nbsp;&nbsp;&nbsp;Umiljato se smešila Gendibalu, koji, i protiv svoje volje, oseti divljenje prema njenoj umešnosti da trenutno okrene tok stvari, kako bi prikrila svoj gubitak. Ali istovremeno, imao je osećaj da je to samo priprema za novi napad, iz nekog drugog pravca.
<BR>&nbsp;&nbsp;&nbsp;&nbsp;&nbsp;Bio je sasvim siguran da ono što je trebalo da dođe neće biti nimalo prijatno.
<BR>
<BR>&nbsp;&nbsp;&nbsp;&nbsp;&nbsp;35.
<BR>&nbsp;&nbsp;&nbsp;&nbsp;&nbsp;Kada bi poželela da bude prijatna Govornik Delarmi je itekako dobro znala način da potpuno ovlada Stolom. Njen glas sada postade mek, njen osmeh popustljiv; oči su joj blistale i sva je bila med i mleko. Niko ni ne pomisli da je prekida; svi su iščekivali da zada novi udarac.
<BR>&nbsp;&nbsp;&nbsp;&nbsp;&nbsp;"Zahvaljujući Govorniku Gendibalu", započe ona, "mislim da nam je sada svima jasno šta nam valja činiti. Ne znamo gde se Anti-Mazgovi nalaze; ne znamo ništa o njima, osim da su, jedva raspoznatljivo, petljali po umovima bića što žive ovde, u samoj tvrđavi Druge zadužbine. Nije nam, s druge strane, poznato ni šta centri moći Prve zadužbine nameravaju da preduzmu. Moguće je da ćemo se, čak, suočiti sa udruženim snagama Anti-Mazgova i Prve zadužbine. Ne znamo ništa o tome.
<BR>&nbsp;&nbsp;&nbsp;&nbsp;&nbsp;Poznato nam je, međutim, da su se onaj Golan Treviz i njegov saputnik - ne mogu da mu se trenutno setim imena - uputili u nekom nama nepoznatom pravcu; poznato nam je, takođe, da Prvi govornik i Gendibal smatraju da Treviz drži ključ ishoda ove velike krize. Imajući sve to u vidu, šta nam valja činiti? Očigledno, neophodno je da što više saznamo o Trevizu; kuda se uputio, o čemu razmišlja, kakvi bi mogli biti njegovi ciljevi; ili, zapravo, da li uopšte nekud određeno smera, da li uopšte o nečemu razmišlja, ima li, uopšte, kakav cilj; drugim rečima, nije li možda, zapravo, samo oruđe u rukama kakve sile veće no što je on sam."
<BR>&nbsp;&nbsp;&nbsp;&nbsp;&nbsp;Gendibal je prekide: "Treviz se sve vreme nalazi pod prismotrom."
<BR>&nbsp;&nbsp;&nbsp;&nbsp;&nbsp;Delarmi obliznu usne, bezazleno se nasmešivši. "Pod čijom prismotrom? Nekog od naših spoljnih agenata? Ali možemo li se pouzdati da bi ti naši agenti bili u stanju da se odupru moćima koje smo ovde, maločas, videli na delu? Bez sumnje, odgovor mora biti odrečan. U doba Mazgova, pa i kasnije, takođe, Druga zadužbina nije oklevala da pošalje - čak i da žrtvuje - dobrovoljce iz redova najboljih među nama, budući da je to bila jedina mogućnost za uspeh. Kada se ukazalo neophodnim da se Seldonov Plan vrati u svoj prvobitni tok sam Prim Palver je kao trgovac sa Trantora prokrstario čitavu Galaksiju, u nastojanju da ovamo dovede onu devojčicu, Arkadi. Ne smemo ni sada samo sedeti i čekati, kada se nad nas nadvija kriza možda veća od ijedne prethodne. Ne možemo se osloniti na niže službenike - posmatrače i prenosioce poruka."
<BR>&nbsp;&nbsp;&nbsp;&nbsp;&nbsp;"Pretpostavljam da, ipak, ne nagoveštavate da bi u ovom trenutku Prvi govornik trebalo da napusti Trantor?" upita je Gendibal.
<BR>&nbsp;&nbsp;&nbsp;&nbsp;&nbsp;"Svakako da ne", odgovori Delarmi. "On nam je potreban ovde. S druge strane, tu ste vi, Govorniče Gendibale. Vi ste bili taj koji je ispravno uočio i odmerio krizu. Vi ste uspeli da otkrijete da je došlo do tananog spoljnog uplitanja u Biblioteku i u mozgove tih Dumljana. Vi ste bili taj koji je sa svojim stavom izišao pred jednodušno suprotno raspoložen Sto - i odneo pobedu. Niko ovde nije to sagledao onoliko jasno koliko je to vama pošlo za rukom, i ni u koga se, osim u vas, ne možemo pouzdati da će i dalje uspevati da stvari jasno sagledava. Prema mom mišljenju, vi biste morali biti taj koji će poći i suočiti se s neprijateljem. Mogu li znati šta Sto o tome misli?"
<BR>&nbsp;&nbsp;&nbsp;&nbsp;&nbsp;Nije uopšte bilo potrebno otvoreno izjašnjavanje da bi se utvrdilo šta Sto o tome misli. Svaki Govornik ostavio je svoj um otvorenim za sve druge, i zaprepašćeni Gendibal u magnovenju shvati da je ta žena, u trenutku njegove pobede i svog poraza, uspela da izdejstvuje da ga neopozivo pošalju u izgnanstvo; da obavi posao koji može potrajati neodređno dugo vremena, dok bi ona sama ostala tu da vlada Stolom i, sledstveno tome, Drugom zadužbinom i, sledstveno tome, čitavom Galaksijom - povevši sve zajedno, vrlo verovatno, u nepovratnu propast.
<BR>&nbsp;&nbsp;&nbsp;&nbsp;&nbsp;A ukoliko bi izgnanom Gendibalu ipak, nekako, pošlo za rukom da pribavi obaveštenja koja bi Drugoj zadužbini omogućila da savlada nadolazeću krizu, upravo bi bila Delarmina zasluga što je smislila čitavu operaciju; njegov bi uspeh, u tom slučaju, potvrdio njenu moć. Što brži u tome bude bio, što efikasnije bude obavio svoj zadatak, to je izvesnije bilo da će upravo njena moć neprikosnoveno biti nametnuta.
<BR>&nbsp;&nbsp;&nbsp;&nbsp;&nbsp;Do te je mere, čak i sada, uspevala da se nametne Stolu da nije prezala ni od toga da za sebe prisvoji ulogu Prvog govornika. Ali dok je o tome razmišljao, um mu iznenada bi preplavljen bujicom gneva koja je pristizala od Prvog govornika.
<BR>&nbsp;&nbsp;&nbsp;&nbsp;&nbsp;On se okrenu. Prvi govornik nimalo se nije trudio da prikrije svoj bes - očigledno je na pomolu bila nova unutrašnja kriza koja će zameniti onu koja je upravo bila razrešena.
<BR>
<BR>&nbsp;&nbsp;&nbsp;&nbsp;&nbsp;36.
<BR>&nbsp;&nbsp;&nbsp;&nbsp;&nbsp;Kvindor Šandes, dvadest peti u nizu Prvih govornika, nije o sebi gajio nikakve naročite iluzije.
<BR>&nbsp;&nbsp;&nbsp;&nbsp;&nbsp;Bilo mu je jasno da nije jedan od onih nekoliko dinamičnih Prvih govornika koji su zračili kroz pet vekova dugu istoriju Druge zadužbine - ali, s druge strane, od njega se nije ni očekivalo da to bude. On se nalazio na čelu Stola tokom mirnog razdoblja galaktičkog napretka - i to nipošto nije bilo doba koje je iziskivalo dinamičnost. Činilo se da je u pitanju vreme kada je trebalo mirno povlačiti poteze - i činilo se, isto tako, da je on pravi čovek za upravo takvo vreme. Njegov prethodnik, izabravši ga za svog naslednika, upravo je to imao u vidu.
<BR>&nbsp;&nbsp;&nbsp;&nbsp;&nbsp;"Vi niste pustolov, već naučnik", rekao mu je tada dvadeset četvrti Prvi govornik. "U slučajevima u kojima bi se jedan pustolov mogao poremetiti, vi ćete obezbediti da Plan teče glatko. Obezbediti da Plan teče glatko. Neka to bude vaša ključna ideja u vođenju Stola."
<BR>&nbsp;&nbsp;&nbsp;&nbsp;&nbsp;On se povinovao tom nalogu, ali to je značilo pasivno vođstvo s njegove strane koje je, povremeno, bilo tumačeno i kao njegova slabost. Sve su učestalije bile glasine da on namerava da odstupi sa svog položaja, i sve su otvorenija bila govorkanja o nasledniku koji bi stvari trebalo da povede u jednom ili drugom pravcu.
<BR>&nbsp;&nbsp;&nbsp;&nbsp;&nbsp;Šandes ni za časak nije sumnjao da se Delarmi nalazila na čelu borbe za nasleđe. Ona je bila najsnažnija ličnost za Stolom i čak se i Gendibal, uprkos svoj svojoj čvstrini i daru svoje mladosti povlačio pred njom - baš kao što je i sada nameravao da učini.
<BR>&nbsp;&nbsp;&nbsp;&nbsp;&nbsp;Ali tako mu Seldona, ma koliko pasivan, ili čak i slab bio, određivanje naslednika predstavljalo je punomoć Prvog govornika koje se još nijedan nikad nije odrekao - pa neće ni on.
<BR>&nbsp;&nbsp;&nbsp;&nbsp;&nbsp;On ustade da govori, i oko Stola smesta zavlada muk. Kada bi Prvi govornik ustao da govori, to je značilo da ne sme biti upadanja u reč. Čak se ni Delarmi ili Gendibal ne bi na to odvažili.
<BR>&nbsp;&nbsp;&nbsp;&nbsp;&nbsp;"Govornici!" započe on. "Slažem se s mišljenjem da smo suočeni s opasnom krizom i da moramo preduzeti najozbiljnije mere. Dakle, moje je mišljenje da ja treba da pođem i suočim se s neprijateljem. Govornik Delarmi, s ljubaznošću koja joj je svojstvena, pokušala je da me oslobodi te dužnosti izjavivši da smatra kako sam ovde neophodan. Istina je, međutim, da nisam neophodan ni tamo napolju ni ovde. Ostario sam; umorio sam se. Već dugo se očekuje od mene da podnesem ostavku, i po svoj prilici bi i trebalo da to učinim. Stoga, kada kriza bude uspešno privedena kraju, zaista ću podneti ostavku.
<BR>&nbsp;&nbsp;&nbsp;&nbsp;&nbsp;Ali, razume se, kao što vam je svima poznato, punomoć je Prvog govornika da sebi odredi naslednika. Ja sam spreman da to učinim već ovog trenutka. Postoji jedan Govornik koji već dugo uspešno sebe nameće Stolu; Govornik koji je snagom svoje ličnosti, obezbeđivao ovom Stolu vođstvo koje ja nisam mogao da obezbedim. Svima vam je ovde jasno da mislim na Govornika Delarmi."
<BR>&nbsp;&nbsp;&nbsp;&nbsp;&nbsp;On za trenutak zastade, a onda nastavi: "Čini mi se, Govornice Gendibale, da se jedino vi s tim ne slažete. Mogu li vas zapitati zbog čega?" On sede, kako bi Gendibalu omogućio da odgovori.
<BR>&nbsp;&nbsp;&nbsp;&nbsp;&nbsp;"Ne protivim se vašem stavu, Prvi govorniče", odgovori Gendibal tihim glasom. "Isključivo vi imate punomoć da odaberete svog naslednika."
<BR>&nbsp;&nbsp;&nbsp;&nbsp;&nbsp;"U skladu s tim ću i postupiti. Kada se vi vratite - pošto budete započeli proces koji će konačno dovesti do razrešenja sadašnje krize - ja ću podneti ostavku. Moj naslednik dobiće tada sva ovlašćenja neophodna da taj proces bude nastavljen i uspešno priveden kraju... Imate li još nešto da kažete, Govorniče Gendibale?"
<BR>&nbsp;&nbsp;&nbsp;&nbsp;&nbsp;Gendibal tiho odvrati: "Kada Govornika Delarmi budete proglasili svojim naslednikom, Prvi govorniče, nadam se da ćete smatrati dovoljno uputnim da je posavetujete da..."
<BR>&nbsp;&nbsp;&nbsp;&nbsp;&nbsp;Prvi govornik ga oštro prekide. "Ja jesam pominjao Govornika Delarmi, ali je nisam proglasio svojim naslednikom. Dakle, šta imate da kažete?"
<BR>&nbsp;&nbsp;&nbsp;&nbsp;&nbsp;"Izvinjavam se, Prvi govorniče. Trebalo je da kažem: Pretpostavljajući da, posle mog povratka sa zadatka, nameravate da Govornika Delarmi proglasite svojim naslednikom, nadam se da ćete smatrati uputnim da je posavetujete da..."
<BR>&nbsp;&nbsp;&nbsp;&nbsp;&nbsp;"Ne nameravam da je proglasim svojim naslednikom ni sada, ni ubuduće - ni pod kojim uslovima. Šta sada imate da kažete?" Prvi govornik jednostavno nije mogao odoleti da svoje reči ne proprati prizvukom zadovoljstva zbog udarca koji je upravo naneo Delarmi. Gotovo da to nije ni mogao učiniti sa više poniženja.
<BR>&nbsp;&nbsp;&nbsp;&nbsp;&nbsp;"Dakle, Govorniče Gendibale", ponovo upita on, "šta imate da kažete?"
<BR>&nbsp;&nbsp;&nbsp;&nbsp;&nbsp;"Samo to da sam potpuno zbunjen."
<BR>&nbsp;&nbsp;&nbsp;&nbsp;&nbsp;Prvi govornik ponovo ustade. "Govornik Delarmi uspešno se nametala Stolu, i povremeno ga stvarno i vodila", reče on, "ali to nije sve što zahteva položaj Prvog govornika. Govornik Gendibal uspeo je da sagleda i ono što nikom od nas nije pošlo za rukom da sagleda. On se suočio s jednodušnim protivljenjem Stola, prinudio ga da o svemu ponovo razmisli, i konačno uspeo da ga pridobije za svoje gledište. Ja, lično, gajim izvesne sumnje u pogledu motiva što stoje iza predloga Govornika Delarmi da odgovornost za praćenje Golana Treviza prebaci na pleća Govornika Gendibala - ali na kraju krajeva, taj teret odista i treba on da ponese. Ja znam da će on uspeti - u tom pogledu u celosti se oslanjam na svoju intuiciju - i kada se vrati, Govornik Gendibal postaće dvadeset šesti Prvi govornik."
<BR>&nbsp;&nbsp;&nbsp;&nbsp;&nbsp;On naglo sede, i u metežu što nasta svaki Govornik osećao je potrebu da zvukom, tonovima, mislima i izrazima lica nedvosmisleno izrazi svoje mišljenje. Prvi govornik nije obraćao pažnju na svu tu kakofoniju; sve vreme sedeo je kao da ga se sve to ništa ne tiče, zureći u neku nevidljivu tačku ispred sebe. Sada, kada je to konačno učinjeno, shvati on odjednom - ne bez iznenađenja - da zaista predstavlja veliko olakšanje kada se plašt odgovornosti prebaci na tuđa pleća. Trebalo je, bez sumnje, ranije da to učini - ali nikako mu se nije dalo.
<BR>&nbsp;&nbsp;&nbsp;&nbsp;&nbsp;Sve do ovog trenutka nije mu se činilo sasvim izvesnim da je pronašao svog naslednika.
<BR>&nbsp;&nbsp;&nbsp;&nbsp;&nbsp;A onda, odjednom, potpuno neočekivano, njegov um dotaknu um Delarmi, i on podiže pogled.
<BR>&nbsp;&nbsp;&nbsp;&nbsp;&nbsp;Za ime Seldona! Sedela je tu, savršeno pribrana i nasmejana. Njeno očajničko razočaranje nije joj se ocrtavalo na licu - nije mu dozvoljavala da se probije. Za časak, on se upita nije li, ipak, nekako, naveo vodu na njenu vodenicu. Ali šta joj je preostalo što je, posle svega, mogla učiniti?
<BR>
<BR>&nbsp;&nbsp;&nbsp;&nbsp;&nbsp;37.
<BR>&nbsp;&nbsp;&nbsp;&nbsp;&nbsp;Delora Delarmi bi bez sumnje otvoreno ispoljila i svoje razočaranje i svoje očajanje - da je samo bila sigurna da je to moglo poslužiti ikakvoj svrsi.
<BR>&nbsp;&nbsp;&nbsp;&nbsp;&nbsp;Donelo bi joj, svakako, veliko zadovoljstvo da je mogla udariti tu senilnu budalu koja je predvodila Sto, ili tog mlađanog idiota s kojim kao da se sama Sreća zaverila - ali nije zadovoljstvo bilo ono čemu je ona težila. Težila je, zapravo, nečem znatno višem.
<BR>&nbsp;&nbsp;&nbsp;&nbsp;&nbsp;Njena je težnja bila da postane Prvi govornik.
<BR>&nbsp;&nbsp;&nbsp;&nbsp;&nbsp;I sve dok je postojala makar još samo jedna karta koju je bilo moguće odigrati, ona nije nameravala da napusti igru.
<BR>&nbsp;&nbsp;&nbsp;&nbsp;&nbsp;Sedela je i ljubazno se osmehivala, a onda podiže ruku u znak da želi da govori; ostala je tako nekoliko trenutaka, dovoljno dugo da ostavi utisak da će, kada konačno počne da govori, ono što bude imala da kaže zvučati ne samo pribrano, već i ubedljivo smireno.
<BR>&nbsp;&nbsp;&nbsp;&nbsp;&nbsp;"Prvi govorniče", reče ona, "kao što je Govornik Gendibal već rekao, ni ja ne sporim vaš stav. Vaša je isključiva punomoć da sebi odredite naslednika. Razlog zbog koga sada uzimam reč jeste u mom uverenju da mogu - bar se nadam - nešto doprineti uspehu onoga što od ovog trenutka postaje misija Govornika Gendibala. Dozvoljavate li mi, Prvi govorniče, da vas upoznam sa svojim razmišljanjima?"
<BR>&nbsp;&nbsp;&nbsp;&nbsp;&nbsp;"Samo izvolite", reče Prvi govornik uljudno. Bila je, činilo mu se, nekako odveć udvorna, suviše popustljiva.
<BR>&nbsp;&nbsp;&nbsp;&nbsp;&nbsp;Delarmi ozbiljno klimnu. Više se nije smešila. "I mi raspolažemo brodovima", reče ona. "Nisu do te mere tehnološki usavršeni kao oni koje poseduje Prva zadužbina, ali su dovoljno dobri da posluže potrebama. Govornik GendibaI, sigurna sam, zna da upravlja svemirskim brodom, kao, uostalom, i svi mi. Naši predstavnici nalaze se na svim važnijim planetama u Galaksiji, i on će svuda biti dobrodošao. Štaviše, s obzirom na činjenicu da je savršeno svestan opasnosti, Govornik Gendibal imaće sve mogućnosti da se uspešno ponese čak i sa tim Anti-Mazgovima. Čak i da nismo postali svesni njihovog postojanja, imam utisak da oni više vole da delaju preko bića nižeg reda, pa čak i preko dumskih zemljodelaca. Razume se, učinićemo sve da najpomnije ispitamo umove svih pripadnika Druge zadužbine, uključujući tu i Govornike, ali sigurna sam da u njih nisu dirali. Verujem da se ti Anti-Mazgovi nisu usudili da dirnu u nas.
<BR>&nbsp;&nbsp;&nbsp;&nbsp;&nbsp;Pri svemu tome, ne vidim nikakav razlog zbog čega bi Govornik Gendibal preduzimao veći rizik neo što stvarno mora. On ne namerava da se s njima otvoreno uhvati ukoštac, i stoga smatram da bi najbolje bilo ukoliko bi njegova misija, bar u izvesnoj meri, ostala zamaskirana - kako je oni ne bi bili svesni. Čini mi se uputnim da Govornik Gendibal pođe u svoju misiju prerušen kao dumski trgovac. Kao što nam je svima dobro znano, i sam Prim Palver prokrstario je Galaksiju kao tobožnji trgovac."
<BR>&nbsp;&nbsp;&nbsp;&nbsp;&nbsp;"Prim Palver imao je naročite razloge da tako postupi", prekide je Prvi govornik. "Međutim, Govornik Gendibal ih nema. Ipak, ukoliko se ispostavi da je neka vrsta prerušavanja doista neophodna, ne sumnjam nimalo da će Govornik Gendibal biti dovoljno dovitljiv da na sebe navuče prigodnu masku."
<BR>&nbsp;&nbsp;&nbsp;&nbsp;&nbsp;"Uz sve uvažavanje prema vama, Prvi govorniče, dozvolite mi da predložim jednu odista prigodnu masku. Prim Palver, kao što vam je svima poznato, poveo je sa sobom i svoju suprugu, koja mu je tokom mnogih godina bila najverniji pratilac. Ništa nije do te mere savršeno oličavalo njegov seljački karakter kao činjenica da je putovao sa svojom ženom. To je unapred otklanjalo sve sumnje."
<BR>&nbsp;&nbsp;&nbsp;&nbsp;&nbsp;"Ali ja nemam ženu", odvrati Gendibal. "Imao sam sadružnice, ali sumnjam da bi ijedna od njih sada dobrovoljno prihvatila da igra ulogu moje supruge."
<BR>&nbsp;&nbsp;&nbsp;&nbsp;&nbsp;"Svima je to dobro poznato, Govorniče Gendibale", reče Delarmi, "ali s druge strane, Ijudi bi kao vašu suprugu prihvatili bilo koju ženu koja bi se našla s vama. Sigurna sam da bi se dobrovoljac već našao. A ako smatrate potrebnim da imate i dokumenta koji bi potvrđivali zakonitost vaše veze, to bi se dalo lako srediti. U svakom slučaju, smatram da bi neka žena u svakom slučaju trebalo da pođe s vama."
<BR>&nbsp;&nbsp;&nbsp;&nbsp;&nbsp;Za trenutak, Gendibal ostade bez daha. Zar je moguće da je pomišljala...
<BR>&nbsp;&nbsp;&nbsp;&nbsp;&nbsp;Nije li to, možda, bila samo smicalica pomoću koje bi uzela udela u njegovom uspehu? Da nije možda smerala da sam položaj prvog govornika učini dvovlasnim - ili, čak, položajem na kome bi se svi redom smenjivali?
<BR>&nbsp;&nbsp;&nbsp;&nbsp;&nbsp;Gendibal uzvrati mrgodno: "Polaskan sam što Govornik Delarmi smatra da bi ona..."
<BR>&nbsp;&nbsp;&nbsp;&nbsp;&nbsp;Ali Delarmi prsnu u glasan smeh, uputivši Gendibalu pogled koji gotovo da je zračio istinskom naklonošću. Uleteo je u zamku, i sada je delovao krajnje budalasto. Sto, bez sumnje, to neće zaboraviti.
<BR>&nbsp;&nbsp;&nbsp;&nbsp;&nbsp;"Govorniče Gendibale", obrati mu se ona, "zaista ne bih imala toliko drskosti da pokušam da sudelujem u vašoj misiji. Ona je vaša, i samo vaša. Kao što će i položaj Prvog govornika biti vaš, i samo vaš. Nisam ni pomislila da biste mogli poželeti da vam se pridružim. Stvarno, Govorniče, u mojim godinama jedva da bih mogla i pomisliti da bi moj šarm..."
<BR>&nbsp;&nbsp;&nbsp;&nbsp;&nbsp;Svuda oko Stola zablistaše osmesi, i čak i Prvi govornik pokuša da prikrije da deli opšte raspoloženje.
<BR>&nbsp;&nbsp;&nbsp;&nbsp;&nbsp;Gendibal primi udarac i smesta odluči da ne dozvoli da mu gubitak postane još veći time što neće uzvratiti istom lakoćom. Ali bilo je to veoma zamorno.
<BR>&nbsp;&nbsp;&nbsp;&nbsp;&nbsp;Što je, dakle, smirenije mogao on je upita: "U tom slučaju, šta imate na umu? Uveravam vas da ni za trenutak nisam pomislio da biste mogli poželeti da me pratite. Najbolje se snalazite upravo za ovim Stolom, poznato mi je to; neuporedivo bolje no u galaktičkim metežima."
<BR>&nbsp;&nbsp;&nbsp;&nbsp;&nbsp;"Slažem se, Govorniče Gendibale, potpuno se slažem", odvrati Delarmi. "Ono što, međutim, imam na umu povezano je s vašim prerušivanjem u dumskog trgovca. Da bi se takva jedna maska učinila bespogovorno ubedljivom, šta bi bilo priličnije nego za saputnicu imati jednu Dumljanku?"
<BR>&nbsp;&nbsp;&nbsp;&nbsp;&nbsp;"Dumljanku?" Po drugi put zaredom, u kratkom roku, Gendibal je bio uhvaćen u raskoraku, na očito uživanje prisutnih za Stolom.
<BR>&nbsp;&nbsp;&nbsp;&nbsp;&nbsp;"Mislim na sasvim određenu Dumljanku", nastavi Delarmi. "Na onu koja vas je spasla od batina. Na onu koja vas gleda gotovo s obožavanjem. Na onu u čiji ste um zašli i koja vas je potom, potpuno nesvesna svega toga, spasla po drugi put - od nečeg znatno ozbiljnijeg no što su dobre batine. Predlažem vam da nju uzmete sa sobom."
<BR>&nbsp;&nbsp;&nbsp;&nbsp;&nbsp;U prvom trenutku Gendibal pomisli da odbije; ali onda, za časak zastade, svestan da Delarmi upravo to očekuje. Bila bi to dodatna zabava za Sto. Bilo je, međutim, očigledno da je Prvi govornik, u želji da zada udarac Delarmi, načinio grešku što je Gendibala imenovao za svog naslednika - ili je bar, u najmanju ruku, Delarmi brzo i spretno njegovu odluku izvrgla poruzi.
<BR>&nbsp;&nbsp;&nbsp;&nbsp;&nbsp;Gendibal je bio najmlađi među Govornicima. Uspeo je najpre da razgnevi čitav Sto, a onda još i da izmakne njegovoj kazni. Na sasvim opipljiv način, uspeo je da ih sve ponizi. Očigledno, niko nije mogao biti spreman da ga bez odbojnosti prihvati kao naslednika.
<BR>&nbsp;&nbsp;&nbsp;&nbsp;&nbsp;I to je, samo po sebi, bilo nešto što će biti teško zaboraviti; a sada, ostaće nezaboravno kako je Delarmi brzo uspela da mu se podsmehne i kako su svi u tome uživali. Ona će bez sumnje biti spremna da to iskoristi - bez imalo poteškoća - da ih ubedi kako mu nedostaju i zrelost i iskustvo neophodni za ulogu Prvog govornika. Jednodušan pritisak u tom bi slučaju mogao prinuditi Prvog govornika da, dok je Gendibal odsutan, obavljajući svoju misiju, izmeni odluku o nasledniku. Ili, ukoliko bi Prvi govornik i ostao nepopustljiv, Gendibal bi se na kraju mogao naći licem u lice s udruženom opozicijom koja bi njegovo upravljanje zanavek učinila nedelotvornim.
<BR>&nbsp;&nbsp;&nbsp;&nbsp;&nbsp;Sve je to Gendibal shvatio gotovo u magnovenju. Odlučio je, stoga, da dela bez oklevanja.
<BR>&nbsp;&nbsp;&nbsp;&nbsp;&nbsp;"Govorniče Delarmi", započe on, "zbilja se divim vašoj bistrini. Mislio sam da vas sve iznenadim. Zaista sam, naime, pomišljao da sa sobom povedem tu Dumljanku - mada ne baš iz sasvim istih razloga koje ste vi naveli. Želeo sam da je imam kraj sebe zbog njenog uma. Svi ste vi pažljivo osmotrili njen um. Videli ste ga onakvog kakav on doista jeste: iznenađujuće inteligencije, ali što je još važnije, jasan, jednostavan, bez ikakve prepredenosti. Nikakvo spoljno petljanje po tom umu ne bi moglo proći nezapaženo; siguran sam da je to i vaš zaključak.
<BR>&nbsp;&nbsp;&nbsp;&nbsp;&nbsp;Pitam se, stoga, Govorniče Delarmi, da li ste i sami došli na pomisao da bi, zahvaljujući tome, ova Dumljanka mogla izvrsno poslužiti kao živi sistem rane prevencije. Posredstvom njenog uma, verujem, bio bih u stanju da znatno ranije, nego ako bi se oslanjao samo na svoj um, otkrijem bilo kakvo prisustvo tuđih mentalnih uplitanja."
<BR>&nbsp;&nbsp;&nbsp;&nbsp;&nbsp;Sveopšta tišina, sa jasnom primesom zaprepašćenja proprati ove njegove reči, i on, sada već oslabođen pritiska, nemarno nastavi: "Ah, po svemu sudeći, niko među vama nije došao na tu pomisao. Pa, dobro, nije ni važno. Dakle, nameravam da odmah pođem. Mislim da nemamo vremena za gubljenje."
<BR>&nbsp;&nbsp;&nbsp;&nbsp;&nbsp;"Čekajte", zaustavi ga Delarmi, izgubivši i po treći put inicijativu. "Šta sada nameravate da učinite?"
<BR>&nbsp;&nbsp;&nbsp;&nbsp;&nbsp;Gendibal lako sleže ramenima. "Čemu zalaziti u pojedinosti? Što ovaj Sto bude manje znao, manji će biti izgledi da će ga Anti-Mazgovi uznemiravati."
<BR>&nbsp;&nbsp;&nbsp;&nbsp;&nbsp;Izgovorio je to kao da mu je bezbednost Stola zaista bila prva briga. Sav njegov um ispuni ta pomisao, i on učini da i svi ostali to dobro vide.
<BR>&nbsp;&nbsp;&nbsp;&nbsp;&nbsp;To će im, bez sumnje, laskati. Ali postojao i jedan dublji razlog: zadovoljstvo koje će osetiti možda će ih sprečiti da se zapitaju da li, na kraju krajeva, Gendibal odista ima pojma šta mu valja činiti.
<BR>
<BR>&nbsp;&nbsp;&nbsp;&nbsp;&nbsp;38.
<BR>&nbsp;&nbsp;&nbsp;&nbsp;&nbsp;Te večeri, Prvi govornik imao je sa Gendibalom razgovor u četiri oka.
<BR>&nbsp;&nbsp;&nbsp;&nbsp;&nbsp;"Bili ste u pravu", reče on. "Nisam mogao odoleti a da ne pročeprkam malo po vašem umu. Video sam da smatrate da je moja objava predstavljala grešku; zaista je i bila greška. Ali učinio sam to u želji da izbrišem taj osmeh s njenog lica i da joj bar delimično vratim milo za drago zbog njenog stalnog nastojanja da prisvoji moju ulogu."
<BR>&nbsp;&nbsp;&nbsp;&nbsp;&nbsp;Gendibal blago odvrati: "Možda je bilo bolje da ste to rekli privatno, a onda sačekali na moj povratak da povučete sledeći potez."
<BR>&nbsp;&nbsp;&nbsp;&nbsp;&nbsp;"Ali to bi mi onemogućilo da joj zadam udarac. Nedostojan razlog za jednog Prvog govornika, znam."
<BR>&nbsp;&nbsp;&nbsp;&nbsp;&nbsp;"To je, ipak, Prvi govorniče, neće zaustaviti. Nastaviće i dalje da pIete intrige - možda s dovoljno dobrih razloga. Siguran sam da ima i takvih koji smatraju da je trebalo da odbijem vaše naimenovanje. Ne bi bilo nimalo teško dokazati da Govornik Delarmi ima najbritkiji um među svim Govornicima i da bi možda bila najbolji Prvi govornik."
<BR>&nbsp;&nbsp;&nbsp;&nbsp;&nbsp;"Najbritkiji um za Stolom, ali ne i izvan njega", progunđa Šandes. "Nije uopšte u stanju da prepozna neprijatelje, osim među samim Govornicima. U svakom slučaju, uopšte nije dolazilo u obzir da bude imenovana za Prvog govornika ... Ali da vidimo, treba li da vam zabranim da povedete sa sobom tu Dumljanku. Znam da vas je Delarmi uvalila u sve to."
<BR>&nbsp;&nbsp;&nbsp;&nbsp;&nbsp;"Ne, ne, razlog koji sam naveo da mi je neophodna tokom misije istinit je. Ona će doista poslužiti kao sistem za rano upozorenje, i gotovo da sam zahvalan Govorniku Delarmi što mi je pomogla da to shvatim. Uveren sam da će se najzad pokazati da će mi ta žena biti od izvanredne koristi."
<BR>&nbsp;&nbsp;&nbsp;&nbsp;&nbsp;"Dobno, onda. Usput rečeno, ni ja ih baš nisam obmanjivao. Zaista sam uveren da ćete uspeti u svemu što se bude pokazalo neophodnim da se ova kriza privede kraju - ukoliko ste spremni da verujete mojoj intuiciji."
<BR>&nbsp;&nbsp;&nbsp;&nbsp;&nbsp;"Siguran sam da se mogu na nju osloniti, jer se u potpunosti slažem s vama. Uveravam vas, obećavam vam, da ću, ma šta se dogodilo, uzvratiti mnogo boljim ono što sam od njih dobio. Vratiću se da bih postao Prvi govornik ma šta Anti-Mazgovi - ili Govornik Delarmi - u vezi s tim mogli učiniti."
<BR>&nbsp;&nbsp;&nbsp;&nbsp;&nbsp;Gendibal je pažljivo ispitivao svoj osećaj zadovoljstva još dok je izgovarao ove reči. Zbog čega je bio toliko zadovoljan, toliko očaran, što će preduzeti ovo usamljeničko putovanje u svemir? Razume se, u pitanju je bila ambicija. Primu Palveru jednom je uspelo nešto slično, a on će sada dokazati da je i Stor Gendibal u stanju da postigne nešto poput toga. A kada sve prođe, niko više neće moći da mu ospori pravo na položaj Prvog govornika. Ipak, da li je tu bilo i nečeg drugog, osim ambicije? Zov borbe? Razumljiva, mada jedva raspoznatljiva strast za uzbuđenjima čoveka koji je bio osuđen da sav svoj život odraslog muškarca provede na jednom skrivenom parčencetu jedne zametnute planete? Nije to sasvim pouzdano znao, ali je bio siguran da očajnički želi da krene u tu pustolovinu.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
