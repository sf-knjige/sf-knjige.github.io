<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GRADONAČELNICA
<P>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Brano ga je čekala već čitav čas, umorno razmišljajući. Tehnički posmatrano, bila je kriva zbog nasilnog ulaska u tuđi dom. Još i gore od toga: sasvim u neskladu s ustavom, povredila je prava jednog većnika. S obzirom na izričite zakone kojima su gradonačelnici bili podložni još od dana Indbera III i Mazgova, od pre skoro dva veka, nije bila unapred oslobođena svake optužbe.
<BR>&nbsp;&nbsp;&nbsp;&nbsp;&nbsp;Međutim, danas, na sam ovaj dan, tokom dvadeset četiri časa, ona jednostavno nije mogla počiniti baš ništa krivo.
<BR>&nbsp;&nbsp;&nbsp;&nbsp;&nbsp;Ali i to će proći. Ona se nelagodno promeškolji.
<BR>&nbsp;&nbsp;&nbsp;&nbsp;&nbsp;Prva dva stoleća predstavljala su Zlatno doba Zadužibine, njenu herojsku epohu - posmatrano, barem, unazad, ukoliko već tako nisu mislili i oni koji su živeli u ta nesigurna vremena. Salvor Hardin i Hober Melou bili su dvojica velikih junaka, pretvoreni u polubožanstva i gotovo izjednačeni sa samim neuporedivim Harijem Seldonom. Ta trojka predstavljala je trojnu osnovu na kojoj je počivala legenda o Zadužbini (pa i sama njena istorija).
<BR>&nbsp;&nbsp;&nbsp;&nbsp;&nbsp;Međutim, pravo rečeno, u tim danima Zadužbina je bila samo jedan slabačak svet, sa tanušnim uticajem nad Četiri Kraljevstva i samo maglovito svesna do koje mere, stvarno, Seldonov Plan drži nad njom svoju zaštitničku ruku, nasuprot, čak, i ostacima nekadašnjeg moćnog Galaktičkog carstva.
<BR>&nbsp;&nbsp;&nbsp;&nbsp;&nbsp;Ali što je Zadužbina, u političkom i privrednom pogledu, postajala moćnija, to su se, istovremeno, manje značajni činili njeni upravljači i njeni borci. Latan Devers bio je već gotovo zaboravIjen. A ukoliko su ga se još uopšte i sećali, bilo je to pre po tragičnoj smrti u robovskim rudnicima nego po izlišnoj, mada uspešnoj borbi protiv Bele Riozija.
<BR>&nbsp;&nbsp;&nbsp;&nbsp;&nbsp;Što se, pak, tiče samog Bele Riozija, najuzvišenijeg između svih neprijatelja Zadužbine, i on je bio gotovo zaboravljen; zasenio ga je Mazgov, koji je jedini poremetio Seldonov Plan, pobedivši Zadužbinu i ovladavši njome. Jedini on ostao je Veliki Neprijatelj - u pravom smislu reči, poslednji među velikima.
<BR>&nbsp;&nbsp;&nbsp;&nbsp;&nbsp;Jedva da je još, povrh svega, živelo sećanje na činjenicu da je, u suštini, Mazgova svladala jedna jedina osoba - jedna žena, Bejta Darel - i da je tu pobedu izvojevala bez ičije pomoći, čak i bez ikakvog oslonca u Seldonovom Planu. Isto tako, već je predato zabaravu da su njen sin i unuka, Toran i Arkadi Darel, porazili Drugu zadužbinu, dopustivši tako Zadužbini, Prvoj zadužbini, da se uzvisi nad svim ostalim svetovima.
<BR>&nbsp;&nbsp;&nbsp;&nbsp;&nbsp;Ove pobednike iz novijih vremena više nisu držali za herojske figure. Vremena su postala odveć zadojena ekspanzionizmom, te više nije bilo moguće ništa drugo osim heroje svoditi na obične smrtnike. Opet, na drugoj strani, biografija koju je Arkadi napisala o svojoj baki svela je ovu s postolja heroine na lik iz romantične pustolovine.
<BR>&nbsp;&nbsp;&nbsp;&nbsp;&nbsp;Ali od tog vremena, više nije bilo heroja - čak ni likova iz romantičnih pustolovina. Kalganski rat predstavljao je poslednji izliv nasilja koje je zapljusnulo Zadužbinu - a i to je bio sukob manjih razmera. Gotovo dva veka neprekinutog mira! Stotinu i dvadeset godina otkako nijedan od brodova nije bio čak ni ogreban!
<BR>&nbsp;&nbsp;&nbsp;&nbsp;&nbsp;Bio je to dobar mir - Brano to nikad ne bi sporila - mir koji je doneo znatne koristi. Zadužbina još nije uspostavila drugo Galaktičko carstvo - bila je, po Seldonovom Planu, prevaljena tek polovina puta - ali u obliku Zadužbinske federacije držala je u čvrstom ekonomskom stisku više od trećine međusobno veoma udaljenih političkih jedinica Galaksije, a na one koje nije mogla kontrolisati vršila je bar ozbiljan uticaj. Bilo je veoma malo mesta gde se reči 'Ja sam iz Zadužbine' nisu dočekivale s izrazima najvećeg poštovanja. A na milionima naseljenih svetova nije bilo zvaničnika čija bi služba bila cenjena više od službe gradonačelnika Terminusa.
<BR>&nbsp;&nbsp;&nbsp;&nbsp;&nbsp;Naziv se još održavao. U nasleđe ga je ostavio vođ jednog malog i gotovo neprimetnog grada na jednom usamljenom svetu na samom rubu civilizacije, ali niko ni u snu ne bi poželeo da ga promeni ili, da makar i jedan atom doda zvučnosti njegovog imena. Kako su stvari stajale, samo bi se već napola zaboravljena titula Carskog Visočanstva mogla meriti s njim po ushićenju koje je mogla izazvati.
<BR>&nbsp;&nbsp;&nbsp;&nbsp;&nbsp;...Osim na samom Terminusu, gde su moći gradonačelnika bile brižljivo ograničene. Sećanje na Indberove još nije iščilelo. Ali nije njihova tiranija bila ono što im narod nije opraštao, već činjenica da su dozvolili da ih Mazgov porazi.
<BR>&nbsp;&nbsp;&nbsp;&nbsp;&nbsp;A evo sada i nje, Harle Brano, najsnažnije među svim upravljačima posle smrti Mazgova (bila je svesna toga) i tek pete žene koja je zauzela to visoko mesto. U ovo vreme jedino je ona bila u mogućnosti da svoju snagu otvoreno ispolji.
<BR>&nbsp;&nbsp;&nbsp;&nbsp;&nbsp;Borila se srčano za svoju viziju onoga što je bilo ili što bi trebalo da bude pravo - protiv istrajnog otpora onih koji su težili vaspostavljanju prestiža središta Galaksije i aure imperijalne moći - i konačno odnela pobedu.
<BR>&nbsp;&nbsp;&nbsp;&nbsp;&nbsp;Ipak, još ne, pomisli. Još ne! Samo pokušajte da prerano skočite u središte Galaksije i izgubićete - iz ovog ili onog razloga. A Seldon se, sa svoje strane, i dalje povremeno pojavljivao, podržavajući je jezikom i rečnikom koji je bio gotovo istovetan njenom.
<BR>&nbsp;&nbsp;&nbsp;&nbsp;&nbsp;Za neko vreme, u očima čitave Zadužbine, to ju je učinilo gotovo isto toliko mudrom koliko je to bio i sam Seldon. Ipak, predobro je znala da se to u bilo kom trenutku moglo lako zaboraviti.
<BR>&nbsp;&nbsp;&nbsp;&nbsp;&nbsp;A ovaj mladi čovek usudio se da joj baci rukavicu baš danas, na ovaj dan nad svim danima.
<BR>&nbsp;&nbsp;&nbsp;&nbsp;&nbsp;Štaviše, usudio se čak da bude u pravu!
<BR>&nbsp;&nbsp;&nbsp;&nbsp;&nbsp;U tome i jeste bila opasnost. Bio je u pravu! I samim tim što je bio u pravu mogao je uništiti Zadužbinu!
<BR>&nbsp;&nbsp;&nbsp;&nbsp;&nbsp;A sada je stajala licem u lice s njim, i bili su sami.
<BR>&nbsp;&nbsp;&nbsp;&nbsp;&nbsp;Ona prozbori žalostivo: "Zar niste mogli doći da me vidite privatno? Zar ste morali vikati na sav glas u većnici, u svojoj idiotskoj želji da me načinite budalom? Šta ste to učinili, vi glupavi junošo?"
<BR>
<BR>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;Treviz uhvati sebe kako rumeni i stade se boriti da nadvlada svoj gnev. Gradonačelnica je već bila žena u godinama i o sledećem rođendanu trebalo je da napuni šezdeset treću. Oklevao je, stoga, da digne glas na osobu koja je bila gotovo dvaput starija od njega.
<BR>&nbsp;&nbsp;&nbsp;&nbsp;&nbsp;Pored toga, bila je veoma iskusna u političkim čarkama i savršeno je dobro znala da je, uspe li samo da protivnika u samom početku izbaci iz ravnoteže, bitka već napola dobijena. Ali da bi takva taktika mogla dejstvovati bila je neophodna publika, a ovde nije bilo publike pred kojom bi suparnik mogao ostati ponižen. Bili su samo njih dvoje.
<BR>&nbsp;&nbsp;&nbsp;&nbsp;&nbsp;Stoga on pređe preko njenih reči i napregnu se da je nepristrasno osmotri. Bila je već žena pod teretom godina, i oblačila se po uniseks modi koja je preovladavala već čitave dve generacije. Ipak, nije je posve usvojila. Gradonačelnica, vođ čitave Galaksije - ukoliko je uopšte moglo biti reči o vođi - bila je samo jedna obična starica koju je neko lako mogao uzeti za starca, samo da kosu nije nosila čvrsto stegnutu u punđu, umesto da je nosi slobodno opuštenu u klasičnom muškom stilu.
<BR>&nbsp;&nbsp;&nbsp;&nbsp;&nbsp;Treviz se široko osmehnu. Ma koliko se jedan ostareli protivnik trudio da reči 'junoša' da prizvuk uvrede, upravo je taj 'junoša' imao dvostruku prednost - mladosti i privlačnog izgleda - a bio je, istovremeno, u potpunosti svestan toga.
<BR>&nbsp;&nbsp;&nbsp;&nbsp;&nbsp;On uzvrati: "U pravu ste. Trideset dve mi je godine, i prema tome, jesam junoša - da tako kažemo. Ali ja sam i većnik, i samim tim, ex officio, glupav. Ono prvo predstavlja nešto što ne možemo otkloniti. A što se drugog tiče, mogu samo da izrazim svoje žaljenje."
<BR>&nbsp;&nbsp;&nbsp;&nbsp;&nbsp;"Znate li uopste šta ste učinili? Ne stojte samo tako, nastojeći da budete duhoviti. Sedite. Mućnite malo glavom, ukoliko ste to u stanju, i pokušajte da mi razumno odgovorite."
<BR>&nbsp;&nbsp;&nbsp;&nbsp;&nbsp;"Znam šta sam učinio. Izneo sam istinu, onako kako je ja vidim."
<BR>&nbsp;&nbsp;&nbsp;&nbsp;&nbsp;"I upravo ste na današnji dan našli da mi je turate pod nos? Upravo danas, kada mi je ugled toliki da sam bila u stanju da vas isteram iz većnice i uhapsim, a da se pri tom niko ne usudi da makar protestvuje?"
<BR>&nbsp;&nbsp;&nbsp;&nbsp;&nbsp;"Veće će već povratiti dah, i protestvovaće. Možda se protest priprema upravo u ovom času. A mene samog saslušaće utoliko pre, imajući u vidu proganjanje kome ste me podvrgli."
<BR>&nbsp;&nbsp;&nbsp;&nbsp;&nbsp;"Niko vas neće saslušati, jer, ako zaključim da nameravate da nastavite s tim što ste započeli, nastaviću i ja da s vama postupam kao s izdajnikom - sa svim zakonskim prerogativima."
<BR>&nbsp;&nbsp;&nbsp;&nbsp;&nbsp;"U tom slučaju, očigledno, moraću na sud. A tu će doći moj čas."
<BR>&nbsp;&nbsp;&nbsp;&nbsp;&nbsp;"Ne računajte s tim. Ovlašćenja kojima gradonačelnik raspolaže u slučajevima vanrednog stanja ogromna su, mada su retko kad bila korišćena."
<BR>&nbsp;&nbsp;&nbsp;&nbsp;&nbsp;"Na osnovu čega biste proglasili vanredno stanje?"
<BR>&nbsp;&nbsp;&nbsp;&nbsp;&nbsp;"Nesto će se već naći. Ostalo mi je još ponešto dovitljivosti, a ne strahujem ni od preduzimanja političkih rizika. Ne terajte me na to, mladiću. Ovde ćemo se lepo danas sporazumeti, ili vi zauvek gubite slobodu. Bićete zatočeni do kraja svog života. To vam zaista mogu garantovati"
<BR>&nbsp;&nbsp;&nbsp;&nbsp;&nbsp;Pomno su posmatrali jedno drugo: Brano je bila u sivom, Treviz u neodredljivo smeđem.
<BR>&nbsp;&nbsp;&nbsp;&nbsp;&nbsp;Treviz upita: "O kakvom sporazumu govorite?"
<BR>&nbsp;&nbsp;&nbsp;&nbsp;&nbsp;"Ah! Radoznali ste? To je već bolje. U tom slučaju, konfrontaciju možemo zameniti konverzacijom. Pa, kakvo je vaše gledište?"
<BR>&nbsp;&nbsp;&nbsp;&nbsp;&nbsp;"Znate ga sasvim dobro. Valjali ste se u istom blatu kao i većnik Kompor, zar ne?"
<BR>&nbsp;&nbsp;&nbsp;&nbsp;&nbsp;"Želim da ga čujem od vas - u svetlosti Seldonove krize koja je upravo minula."
<BR>&nbsp;&nbsp;&nbsp;&nbsp;&nbsp;"U redu, onda, ukoliko je to ono što želite - madam gradonačelnice!" (Bio je na ivici da kaže 'matora'). "Slika koju nam je Seldon pružio bila je odveć tačna, nemoguće tačna, s obzirom na to da je proteklo čitavih pet stotina godina. Ovo je, čini mi se, osmi put da se pojavio. U pojedinim trenucima, tamo nije bilo nikog ko bi ga mogao saslušati. U najmanje jednoj prilici, u vreme Indbera III, ono što je imao da kaže bilo je u posvemašnjoj nesaglasnosti sa stvarnim stanjem stvari - ali to je bilo u vreme Mazgova, zar ne? S druge strane, kada je, u bilo kojoj od ranijih prilika, pokazao toliko preciznosti kao ovo sada?"
<BR>&nbsp;&nbsp;&nbsp;&nbsp;&nbsp;Treviz dozvoli sebi da se umereno nasmeši. "Nikada, madam gradonačelnice, bar koliko nam naši arhivi svedoče, Seldon još nije bio u stanju da tako savršeno opiše tekuću situaciju, u svim najmanjim pojedinostima."
<BR>&nbsp;&nbsp;&nbsp;&nbsp;&nbsp;Brano upita: "Drugim rečima, nagoveštavate da je Seldonova prikaza, njegova holografska slika, čista prevara; da je njegov govor pripremio neki, naš savremenik - možda čak baš ja; da je, u stvari, neki glumac odigrao ulogu Seldona?"
<BR>&nbsp;&nbsp;&nbsp;&nbsp;&nbsp;"To ne bi bilo nemoguće, madam gradonačelnice, ali nisam to imao na umu. Istina je daleko gora. Ja verujem da je ono što imamo priliku da vidimo doista Seldonova prikaza, kao i da je njegov opis sadašnjeg trenutka istorije zaista opis koji je on pripremio pre pet stotina godina. To sam već rekao i vašem čoveku, Kodelu, koji me je brižljivo vodio kroz šaradu što je trebalo da potvrdi da ja podržavam predrasude ograničenih Zadužbinaca."
<BR>&nbsp;&nbsp;&nbsp;&nbsp;&nbsp;"Tako je. Snimak će, ukoliko bude neophodno, biti iskorišćen da bi se Zadužbina uverila da nikada niste stvarno bili u opoziciji."
<BR>&nbsp;&nbsp;&nbsp;&nbsp;&nbsp;Treviz raširi ruke. "Ali jesam. Ne postoji Seldonov Plan, u smislu u kome mi verujemo da postoji; ne postoji, barem, već čitava dva stoleća. Podozrevao sam to već godinama, i ono kroz šta smo pre dvanaestak časova prošli u Vremenskoj Kripti to u potpunosti dokazuje."
<BR>&nbsp;&nbsp;&nbsp;&nbsp;&nbsp;"Samo stoga što je Seldon bio odveć precizan?"
<BR>&nbsp;&nbsp;&nbsp;&nbsp;&nbsp;"Upravo stoga. Nemojte se smejati. To jeste konačan dokaz."
<BR>&nbsp;&nbsp;&nbsp;&nbsp;&nbsp;"Kao što možete videti, ne smejem se. Nastavite."
<BR>&nbsp;&nbsp;&nbsp;&nbsp;&nbsp;"Kako je mogao biti tako precizan? Pre dva veka, Seldonova analiza onoga što je tada predstavljalo aktuelni trenutak bila je skroz pogrešna. Tri stotine godina prošlo je od kako je Zadužbina osnovana i on je gađao podosta mimo cilja. U stvari, potpuno!"
<BR>&nbsp;&nbsp;&nbsp;&nbsp;&nbsp;"Ali razlog ste, većniče, sami već objasnili pre nekoliko trenutaka. Bilo je to zbog Mazgova. Mazgov je bio mutant s izuzetnim mentalnim moćima, i nije bilo nikakvog načina da se on uključi u Plan."
<BR>&nbsp;&nbsp;&nbsp;&nbsp;&nbsp;"Ipak, on se uprkos svemu našao tu - uključen u Plan ili ne. Seldonov Plan, dakle, bio je skrenut sa svog toka. Mazgov nije dugo vladao i nije imao naslednika. Zadužbina je ponovo stekla nezavisnost i ponovo zadobila prevlast; ali kako je Seldonov plan, pošto je doživeo toliko iskrivljavanje, mogao ponovo pronaći put ka svojoj pravoj meti?"
<BR>&nbsp;&nbsp;&nbsp;&nbsp;&nbsp;Brano je izgledala smrknuta, i njene primetno ostarele šake bile su čvrsto stisnute. "Poznat vam je odgovor na to. Bili smo samo jedna od dve Zadužbine. Čitali ste istorijske knjige."
<BR>&nbsp;&nbsp;&nbsp;&nbsp;&nbsp;"Čitao sam biografiju koju je Arkadi napisala o svojoj baki - obavezno štivo u školama, znate - a čitao sam i njene romane. Čitao sam i zvanični prikaz istorije Mazgova i vremena posle njega. Da li mi dozvoljavate da posumnjam u sve njih?"
<BR>&nbsp;&nbsp;&nbsp;&nbsp;&nbsp;"U kom pogledu?"
<BR>&nbsp;&nbsp;&nbsp;&nbsp;&nbsp;"Zvanično, mi, Prva zadužbina, trebalo je da očuvamo poznavanje fizičkih nauka i da to znanje dalje unapredimo. Trebalo je da delamo otvoreno, a naš istorijski razvoj trebalo je da sledi - bilo to nama poznato ili ne - Seldonov Plan. Postojala je, međutim, i Druga zadužbina, čiji je zadatak bio da očuva i dalje razvije psihološke nauke, uključujući i psihoistoriju; njeno postojanje trebalo je da ostane tajna čak i za nas. Druga zadužbina predstavljala je agens za fino doterivanje Plana - s ciljem da ponovo usmeri tokove galaktičke istorije kada god ovi skrenu sa linija predviđenih Planom."
<BR>&nbsp;&nbsp;&nbsp;&nbsp;&nbsp;"Onda ste sami dali odgovor", reče gradonačelnica. "Bejta Darel porazila je Mazgova, delajući možda pod uticajem Druge zadužbine - mada njena unuka spori tačnost ovakve pretpostavke. Međutim, nema nikakve sumnje da je Druga zadužbina, posle smrti Mazgova, bila ta koja je preduzela da tokove galaktičke istorije vrati u okvire Plana, i da je, očigledno, u tome uspela. Ali o čemu vi, većniče, govorite imajući Terminus u vidu?"
<BR>&nbsp;&nbsp;&nbsp;&nbsp;&nbsp;"Madam gradonačelnice, ukoliko sledimo izveštaje Arkadi Darel pokazaće se jasnim da je Druga zadužbina, čineći pokušaj da ispravi galaktičku istoriju, uzdrmala čitavu Seldonovu shemu - s obzirom da je, u nastojanju da izvrši ispravku, uništila tajnu vlastitog postojanja. Mi, Prva zadužbina, shvatili smo da postoji Druga zadužbina, naš odraz u ogledalu, i nismo više mogli živeti sa saznanjem da neko nama upravlja. Stoga, preduzeli smo sve da utvrdimo gde se Druga zadužbina nalazi i da je uništimo."
<BR>&nbsp;&nbsp;&nbsp;&nbsp;&nbsp;Brano potvrdno klimnu. "I uspeli smo u tome, sudeći prema izveštajima Arkadi Darel, ali očigledno, ne pre no što je Druga zadužbina, posle poremećaja koji je prouzrokovao Mazgov, galaktičku istoriju ponovo čvrsto postavila na pređašnji kolosek. I na tom koloseku nalazi se i danas."
<BR>&nbsp;&nbsp;&nbsp;&nbsp;&nbsp;"Zaista u to verujete? Prema onome što kažu izvestaji pravi položaj Druge zadužbine bio je utvrđen, a s njenim žiteljiima izvršen obračun. Bilo je to 378. godine zadužbinske ere, pre stotinu dvadeset godina. Tokom pet generacija mi, navodno, živimo bez Druge zadužbine, a ipak smo, što se Plana tiče, ostali toliko blizu linije cilja da ste vi i Seldonova prikaza govorili gotovo identično."
<BR>&nbsp;&nbsp;&nbsp;&nbsp;&nbsp;"To bi moglo biti protumačeno i tako da sam ja, zahvaljujući svojim dubokim poniranjima, uspela da sagledam smisao istorijskog razvoja."
<BR>&nbsp;&nbsp;&nbsp;&nbsp;&nbsp;"Izvinjavam se. Nijednog trenutka nisam smerao da podvrgnem sumnji vašu sposobnost dubokog poniranja. Međutim, meni se čini da je očiglednije objašnjenje da Druga zadužbina zapravo nikad nije ni bila uništena. Ona i dalje upravlja nama... I to je razlog zbog čega se ponovo nalazimo na koloseku Seldonovog Plana.
<BR>
<BR>&nbsp;&nbsp;&nbsp;&nbsp;&nbsp;7.
<BR>&nbsp;&nbsp;&nbsp;&nbsp;&nbsp;Ukoliko je gradonačelnicu i šokirala ova izjava, ona to nijednim gestom nije ispoljila.
<BR>&nbsp;&nbsp;&nbsp;&nbsp;&nbsp;Ponoć je već bila dobrano prošla, i ona je žudno nastojala da razgovor privede kraju - a ipak, nije smela prenagliti. Mladić je trebalo da odigra svoju ulogu, a ona nije želela da on u poslednjem tenutku zaobiđe udicu. Nije smerala da ga se tek tako otrese, s obzirom na to da joj je prethodno mogao dobro poslužiti.
<BR>&nbsp;&nbsp;&nbsp;&nbsp;&nbsp;Stoga, ona upita: "Zaista? Smatrate, znači, da je Arkadina priča o Kalganskom ratu i uništenju Druge zadužbine lažna? Izmišljena? Pusta igra? Obmana?"
<BR>&nbsp;&nbsp;&nbsp;&nbsp;&nbsp;Treviz sleže ramenima. "Ne mora biti. Ali nije ovde reč o tome. Pretpostavimo da je Arkadin izveštaj bio u celosti iskren, u skladu s njenim najboljim saznanjima. Pretpostavimo da se sve dogodilo onako kako je Arkadi opisala; da je otkriveno gnezdo žitelja Druge zadužbine, i da su svi oni zatrti. Ali kako bismo uistinu mogli znati da smo se dočepali svakog pojedinca iz Druge zadužbine? Druga zadužbina imala je umešane prste u čitavoj Galaksiji. Nije manipulisala isključivo istorijom samog Terminusa, ili, čak, i same Zadužbine. Njena odgovornost odnosila se na nešto znatno veće no što je naš glavni grad, ili, čak, čitava naša Federacija. Jednostavno, nemoguće je prenebregnuti pomisao da je bilo još žitelja Druge zadužbine udaljenih hiljadama - a možda i više - parseka od vlastite planete. Postoji li, u tom slučaju, makar i teoretska verovatnoća da smo ih se sviju dočepali?
<BR>&nbsp;&nbsp;&nbsp;&nbsp;&nbsp;A ako u tome nismo uspeli, možemo li onda uopšte tvrditi da smo odneli pobedu? Da li je to, u svoje vreme, mogao tvrditi čak i sam Mazgov? Uspeo je, istina, da uzme Terminus, a s njim i sve svetove koje je ovaj neposredno kontrolisao - ali Nezavisni Trgovinski Svetovi i dalje su se držali. Onda je uzeo i njih - ali je sad ostalo troje begunaca: Ebling Mis, Bejta Darel i njen suprug. Stavio je onda pod svoju kontrolu obojicu muškaraca, ostavivši Bejtu - jedino nju - izvan svoje kontrole. Učinio je to iz sentimentalnosti - ukoliko je verovati Arkadinoj literarnoj romansi. Ali i toliko je bilo dovoljno. Prema Arkadinom izveštaju samo je jedna osoba - samo Bejta - ostavljena po strani od Mazgovljevih moći, i upravo stoga što je ostala izvan kontrole bila je u mogućnosti da dela: njoj zahvaljujući, Mazgov nije uspeo da utvrdi položaj Druge zadužbine i, sledstveno tome, konačno je doživeo poraz.
<BR>&nbsp;&nbsp;&nbsp;&nbsp;&nbsp;Samo je jedna osoba ostala pošteđena, i sve se srušilo! U tome je, upravo, važnost pojedinca, uprkos svim legendama što okružuju Seldonov Plan - sve vreme ističući da pojedinac nije ništa i da mase znače sve.
<BR>&nbsp;&nbsp;&nbsp;&nbsp;&nbsp;A ako mi za sobom nismo ostavili samo jednog, već, čak, nekoliko desetina žitelja Druge zadužbine - što mi se čini savršeno verovatnim - šta onda? Nije li izvesno da bi se ponovo okupili, iznova izgradili svoje posede, nanovo se latili svojih pređašnjih poslova, uvećali svoju brojnost pridobijanjem novih članova i njihovom obukom - i ponovo nas načinili svojim pionima?"
<BR>&nbsp;&nbsp;&nbsp;&nbsp;&nbsp;Brano upita ozbiljno: "Verujete li zaista u to?"
<BR>&nbsp;&nbsp;&nbsp;&nbsp;&nbsp;"Ne samo da verujem; siguran sam."
<BR>&nbsp;&nbsp;&nbsp;&nbsp;&nbsp;"Ali recite mi još nešto, većniče... Čemu sav taj njihov trud? Zbog čega bi se njihovi bedni ostaci i dalje očajnicki držali jednog zadatka za koji niko više ne nalazi lepe reči? Šta bi ih gonilo da održavaju čitavu Galaksiju na njenom neumitnom putu ka drugom Galaktičkom carstvu? I ako se jedna mala skupina baš i trudi da ispuni svoju misiju, što bismo mi za to marili? Zašto, umesto toga, ne prihvatiti shemu Plana i, čak, biti zahvalan što se oni staraju da ne zastranimo ili sasvim izgubimo put?"
<BR>&nbsp;&nbsp;&nbsp;&nbsp;&nbsp;Treviz stavi šake na oči i protrlja ih. Uprkos svojoj mladosti, činio se umornijim od svog suparnika. On se zagleda u gradonačelnicu i reče: "Prosto ne mogu da verujem. Zar odista gajite uverenje da Druga zadužbina sve to čini nas radi? Da su njeni žitelji neka vrsta idealista? Zar vam nije jasno, s obzirom na vaše poznavanje politike - kao praktičnog izraza moći i manipulacije - da sve to oni čine, zapravo, sebe radi?
<BR>&nbsp;&nbsp;&nbsp;&nbsp;&nbsp;Mi samo predstavljamo oštricu. Mi smo motor, pogon. Mi radimo, znojimo se, krvarimo i oplakujemo. A oni samo drže komande - podesi pojačivač ovde, prekini kontakt tamo - i sve što čine čine s opuštenošću i bez ikakvog rizika po sebe same. A onda, kada sve bude gotovo, i kada, posle hiljadu godina rintanja i crkavanja, najzad osnujemo drugo Galaktičko carstvo, evo i njih gde stupaju na scenu, kao vladajuća elita."
<BR>&nbsp;&nbsp;&nbsp;&nbsp;&nbsp;"Znači, želeli biste da eliminišete Drugu zadužbinu?" upita Brano. "Sada, pošto smo već prevalili polovinu puta ka Drugom carstvu, želite da preuzmemo stvar u svoje ruke i da sami obavimo posao, i na kraju budemo svoja vlastita elita? Je li se o tome radi?"
<BR>&nbsp;&nbsp;&nbsp;&nbsp;&nbsp;"Dabome! Dabome! A nije li upravo to ono što bi trebalo da i vi želite? Vi i ja nećemo poživeti da to vidimo i sopstvenim očima, ali vi imate unuke, i jednog dana mozda ću ih i ja imati, i oni sami imaće unuke, i tako dalje. Želim da oni uberu plodove naših muka, i želim da, osvrnuvši se unazad, ugledaju nas kao ishodište svega toga, i da nam odaju poštu zbog svega što smo postigli. Ne želim da postanem sitan zaverenik u shemi koju je iscrtao Seldon - koga uopšte ne smatram nikakvim herojem. Kažem vam, on predstavlja veću opasnost od samog Mazgova - ukoliko dozvolimo da se Plan uobliči. Za ime Galaksije, želeo bih da je Mazgov razneo Plan u paramparčad - zauvek. Mi bismo ga nadživeli. On je barem bio od naše vrste, i smrtno biće poput svih drugih. A Druga zadužbina kao da je besmrtna."
<BR>&nbsp;&nbsp;&nbsp;&nbsp;&nbsp;"Ipak, želeli biste da razorite Drugu zadužbinu, nije li tako?"
<BR>&nbsp;&nbsp;&nbsp;&nbsp;&nbsp;"Kad bih samo znao kako!"
<BR>&nbsp;&nbsp;&nbsp;&nbsp;&nbsp;"S obzirom na to da ne znate, ne čini li vam se verovatnim da će Druga zadužbina uništiti vas?"
<BR>&nbsp;&nbsp;&nbsp;&nbsp;&nbsp;U Trevizovim očima blesnu prezir. "Pomišljao sam čak i na mogućnost da i vas drže pod svojom kontrolom. Iza vaše krajnje precizne pretpostavke šta će Seldonova prikaza reći, kao i vašeg potonjeg odnosa prema meni, sasvim bi lako mogla stajati Druga zadužbina. Mogli biste biti puka školjka čiju pravu sadržinu ispunjava Druga zadužbina."
<BR>&nbsp;&nbsp;&nbsp;&nbsp;&nbsp;"Zbog čega mi onda sve to govorite?"
<BR>&nbsp;&nbsp;&nbsp;&nbsp;&nbsp;"Zbog toga što sam, ukoliko vas Druga zadužbina drži pod svojom kontrolom, ionako izgubljen, i što na ovaj način mogu izbljuvati bar malčice gneva što se sakupio u meni; ali, takođe, i zbog toga što kao kockar, polažem nadu u mogućnost da ipak niste pod njihovom kontrolom, i da jednostavno niste svesni svojih postupaka."
<BR>&nbsp;&nbsp;&nbsp;&nbsp;&nbsp;"Kockate se, i u svakom slučaju dobijate. Niko me ne kontroliše, osim mene same. Pa ipak, možete li biti sigurni da govorim istinu? I kada bih bila pod kontrolom Druge zadužbine, ne očekujete li valjda da bih to priznala? Ili, da li bih, uopšte, i sama znala da se nalazim pod njihovom kontrolom?
<BR>&nbsp;&nbsp;&nbsp;&nbsp;&nbsp;Međutim, takva pitanja nikuda ne vode. Ja verujem da nisam pod njihovom kontrolom, a vama ništa drugo ne preostaje do da i sami u to verujete. Ipak, razmotrimo i ovu mogućnost. Ukoliko Druga zadužbina postoji, izvesno je da je njihova osnovna nužnost da niko ne sazna za njihovo postojanje. Seldonov Plan deluje samo ukoliko pioni - mi - ne znaju kako Plan deluje i na koji se način njima manipuliše. Razlog što je Druga zadužbina bila uništena u Arkadino doba bio je sadržan u okolnosti da je Mazgov usmerio pažnju Zadužbine na Drugu zadužbinu... Ili bi, većniče, trebalo da kažem gotovo uništena?
<BR>&nbsp;&nbsp;&nbsp;&nbsp;&nbsp;Iz ovoga proishode dve posledice. Pre svega, razumno je pretpostaviti da je njihovo grubo mešanje svedeno na najmanju moguću meru. Možemo uzeti zdravo za gotovo da bi bilo nemoguće sve nas podvesti pod kontrolu. Čak i Druga zadužbina, ukoliko postoji, mora poznavati granice svojih moći. Kontrolisati jedne a ostaviti druge da sumnjaju značilo bi omogućiti iskrivljavanje Plana. Sledstveno tome, dolazimo do zaključka da je njihovo uplitanje onoliko tanano, posredno, retko, koliko je to uopšte moguće - te, prema tome, ja nisam pod njihovom kontrolom, a niste ni vi."
<BR>&nbsp;&nbsp;&nbsp;&nbsp;&nbsp;Treviz je prekide: "To je samo jedno od ishodišta, i ja sam sklon da ga prihvatim - možda samo iz puste želje. Kako stoji stvar s drugim?"
<BR>&nbsp;&nbsp;&nbsp;&nbsp;&nbsp;"Jednostavnije je i neizbežnije. Ukoliko Druga zadužbina postoji i ukoliko želi da očuva tajnu svog postojanja, onda je jedna stvar sasvim sigurna. Svako ko smatra da ona još postoji, ko priča o tome, ko o tome trubi po svoj Galaksiji, mora, na neki prefinjen način, biti smesta uklonjen, zbrisan, odstranjen. Nije li to i vaš zaključak, većniče?"
<BR>&nbsp;&nbsp;&nbsp;&nbsp;&nbsp;Treviz uzvrati: "Nije li to razlog, madam gradonačelnice, što ste me stavili u kućni pritvor? Da biste me zaštitili od Druge zadužbine?"
<BR>&nbsp;&nbsp;&nbsp;&nbsp;&nbsp;"Na izvestan način. Do izvesne mere. Snimak vaših gledišta, koji je Liono Kodel tako brižljivo načinio, biće javno publikovan ne samo stoga da narod Terminusa i Zadužbine ne bi bio prekomerno uznemiren vašom smešnom govorancijom - već i da ne bismo uznemirili Drugu zadužbinu. Ukoliko ona postoji, ne bih želela da njena pažnja bude usmerena na vas."
<BR>&nbsp;&nbsp;&nbsp;&nbsp;&nbsp;"Ko bi to rekao", reče Treviz s neuzdržanom ironijom. "Mog dobra radi? Zbog mojih lepih smeđih očiju?"
<BR>&nbsp;&nbsp;&nbsp;&nbsp;&nbsp;Brano se promeškolji i, gotovo bez upozorenja, tiho se nasmeja. "Nisam baš toliko stara, većniče, da ne bih bila svesna vaših lepih smeđih očiju; pre tridesetak godina one bi, možda, mogle biti dovoljan razlog. Danas se, međutim, ni za milimetar ne bih pomakla da njih sačuvam - ni preostali deo vas - kada bi samo oči bile u pitanju. Jer, ukoliko Druga zadužbina postoji, i ukoliko svoju pažnju usmeri na vas, sasvim je moguće da se na vama neće i zaustaviti. U pitanju je i moj život, kao i život znatnog broja drugih daleko inteligentnijih i vrednijih osoba no što ste vi - da i ne pominjem planove koje smo tako dugo pripremali."
<BR>&nbsp;&nbsp;&nbsp;&nbsp;&nbsp;"Ah? Znači li to da, ipak, verujete da Druga zadužbina postoji, čim se tako pažljivo odnosite prema mogućnosti da izazovete njenu reakciju?"
<BR>&nbsp;&nbsp;&nbsp;&nbsp;&nbsp;Brano položi šake ispred sebe na sto. "Razume se da verujem, vi savršena budalo! Da mi nije bilo poznato da Druga zadužbina postoji, i da se s njom nisam nosila onoliko predano i uspešno koliko sam to uopšte mogla, da li bih uopšte marila šta vi imate da kažete na tu temu? Da Druga zadužbina ne postoji, da li bi imalo ikakvog značaja vaše telalisanje da ona postoji? Već mesecima, pre no što ste s tim izišli u javnost, nameravala sam da vam začepim usta, ali nisam imala dovoljno političke moći da se bez rukavica obračunam s jednim većnikom. Seldonova pojava podigla mi je ugled i podarila mi tu moć - premda samo privremeno - i upravo u tom trenutku vi ste izišli u javnost. Nisam ni časka oklevala; i sada sam spremna da vas bez imalo griže savesti ili mikrosekunde oklevanja skratim za glavu - ukoliko ne budete spremni da postupite tačno onako kako vam budem rekla.
<BR>&nbsp;&nbsp;&nbsp;&nbsp;&nbsp;Čitav naš razgovor, u doba noći kada bih daleko više volela da sam u krevetu, i u dubokom snu, trebalo je da posluži da vas konačno pripravi da mi poverujete kada vam budem rekla sve ono što sledi. Želim, naime, da znate da je problem Druge zadužbine - brižljivo sam nastojala da ga vi izložite - takav da mi daje dovoljno osnova i razloga da vas i bez sudske presude podvrgnem ispiranju mozga."
<BR>&nbsp;&nbsp;&nbsp;&nbsp;&nbsp;Treviz se napola podiže sa svog sedišta.
<BR>&nbsp;&nbsp;&nbsp;&nbsp;&nbsp;Brano ga zaustavi "Ah, ništa ne pokušavajte. Ja možda jesam samo jedna stara žena, kako bez sumnje sami sebi govorite, ali pre no što biste uspeli da me makar dotaknete bili biste mrtvi. Mladi ludače, moji nas ljudi sve vreme drže na oku."
<BR>&nbsp;&nbsp;&nbsp;&nbsp;&nbsp;Treviz ponovo sede. Malo potom, ponovo prozbori, donekle drhtavim glasom: "To jednostavno nema smisla. Ukoliko zaista verujete da Druga zadužbina postoji, ne biste tako otvoreno o tome govorili. Ne biste sebe izlagali opasnostima do mere do koje tvrdite da se ja izlažem."
<BR>&nbsp;&nbsp;&nbsp;&nbsp;&nbsp;"Priznajete, dakle, da imam nešto više zdravog razuma nego vi. Drugim rečima, vi verujete da Druga zadužbina postoji, pa ipak o tome otvoreno govorite, jer ste budala. I ja verujem da ona postoji, i govorim o njoj otvoreno - ali jedino stoga što sam preduzela mere predostrožnosti. Pošto ste, po svemu sudeći, pažljivo isčitavali Arkadinu priču, sigurno ćete se setiti da je govorila i o tome kako je njen otac izmislio neku spravu koju je ona nazvala 'mentalnim štitom'. Sprava je služila kao brana mentalnim moćima kojima je Druga zadužbina raspolagala. Sprava još uvek postoji, i uspeli smo da je, u najvećoj tajnosti, dalje usavršimo. Ova kuća je, u ovom trenutku, u dovoljnoj meri zaštićena od njihovog eventualnog čeprkanja. Imajaći sve to u vidu, dozvolite mi sada da vam saopštim kakav će biti vaš zadatak."
<BR>&nbsp;&nbsp;&nbsp;&nbsp;&nbsp;"O čemu se radi?"
<BR>&nbsp;&nbsp;&nbsp;&nbsp;&nbsp;"Vaš zadatak će biti da ustanovite da li je ono što oboje mislimo da je tačno odista tačno. Vaš će zadatak biti da ustanovite da li Druga zadužbina još postoji, i ukoliko postoji, gde se nalazi. To znači da ćete morati da napustite Terminus i pođete ni sama ne znam kuda - čak i ukoliko bi se na kraju moglo ispostaviti, kao što je već bilo u Arkadino doba, da se Druga zadužbina nalazila među nama samima. To takođe znači da se nećete moći vratiti sve dotle dok ne budete imali da nam nešto saopštite; a ukoliko ne budete imali ništa da nam saopštite, nećete se ni vratiti, i stanovništvo Terminusa biće smanjeno za jednu budalu."
<BR>&nbsp;&nbsp;&nbsp;&nbsp;&nbsp;Treviz odjednom stade mucati. "Ali kako ću tragati za njima a da tu činjenicu od njih sakrijem? Oni će se već pobrinuti da upriliče moje ubistvo, a vama to neće doneti nikakvo novo korisno saznanje."
<BR>&nbsp;&nbsp;&nbsp;&nbsp;&nbsp;"Onda nemojte tragati za njima, naivno dete. Tragajte za nečim drugim. Tragajte, svim srcem i dušom, za nečim drugim, ali ako tom prilikom naletite na njih jednostavno stoga što se nisu potrudili da na vas obrate paznju - utoliko bolje! U tom slučaju, možete nam poslati izveštaj kodiranim i bezbednim hipertalasima; nagrada bi bila vaš povratak."
<BR>&nbsp;&nbsp;&nbsp;&nbsp;&nbsp;"Pretpostavljam da imate nešto sasvim određeno u vidu - šta bi bilo ono za čim bih tragao?"
<BR>&nbsp;&nbsp;&nbsp;&nbsp;&nbsp;"Razume se. Poznajete li Janova Pelorata?"
<BR>&nbsp;&nbsp;&nbsp;&nbsp;&nbsp;"Nikad nisam ni čuo za njega."
<BR>&nbsp;&nbsp;&nbsp;&nbsp;&nbsp;"Upoznaćete ga sutra. On će vam reći za čim ćete tragati, i on sam poći će s vama u jednom od naših najmodernijih brodova. Poći ćete samo vas dvojica - sasvim dovoljan rizik. I ukoliko ikad pokušate da se vratite, bez toliko potrebnog nam saznanja, raznećemo vas u svemiru pre no što se na parsek približite Terminusu. Ovo bi bilo sve. Smatrajte naš razgovor okončanim."
<BR>&nbsp;&nbsp;&nbsp;&nbsp;&nbsp;Ona ustade, zaustavi pogled na svojim golim šakama, a onda lagano navuče rukavice. Zatim se okrenu prema vratima, na kojima se skoro istog časa pojaviše dvojica stražara, držeći oružje u rukama. Stavši postrance, napraviše joj prolaz k vratima.
<BR>&nbsp;&nbsp;&nbsp;&nbsp;&nbsp;Stigavši do vrata, ona se okrenu. "Ima još stražara napolju. Ne činite ništa što bi ih moglo uznemiriti, jer biste nas u suprotnom mogli rešiti svih briga oko svog trošnog postojanja."
<BR>&nbsp;&nbsp;&nbsp;&nbsp;&nbsp;"Ali i vi biste bili lišeni svih koristi koje od mene očekujete", odgovori Treviz, nastojeći da to, uz poprilično napora, izgovori što je moguće opuštenije.
<BR>&nbsp;&nbsp;&nbsp;&nbsp;&nbsp;"Rizikovaćemo", odvrati mirno Brano, ravnodušno se osmehnuvši.
<BR>
<BR>&nbsp;&nbsp;&nbsp;&nbsp;&nbsp;8.
<BR>&nbsp;&nbsp;&nbsp;&nbsp;&nbsp;Napolju je sačeka Liono Kodel. "Slušao sam čitav razgovor, gradonačelnice. Bili ste izvanredno strpljivi."
<BR>&nbsp;&nbsp;&nbsp;&nbsp;&nbsp;"A sad sam izvanredno Umorna. Čini mi se da je današnji dan imao sedamdeset dva časa. Sada ti preuzmi čitavu stvar."
<BR>&nbsp;&nbsp;&nbsp;&nbsp;&nbsp;"Razume se, ali recite mi... Da li je kuća odista bila pokrivena mentalnim štitom?"
<BR>&nbsp;&nbsp;&nbsp;&nbsp;&nbsp;"Ah, Kodele", odvrati Brano umorno. "Ti si bar razuman. Kakva je uopšte bila mogućnost da nas neko posmatra? Zar zaista zamišljaš da Druga zadužbina drži pod prismotrom sve, na svakom mestu, u svako doba? Za razliku od mladog Treviza, ja nisam romantična; kada bi oči i uši Druge zadužbine bili svuda, ne bi li nas samo prisustvo mentalnog štita smesta odalo? Kad je već o tome reč, ne bi li već sama njegova upotreba dala Drugoj zadužbini na znanje da postoji brana njenim moćima - pošto jednom ustanove da postoji mentalno neprozirno područje. Nije li tajna postojanja takvog jednog štita - sve do trenutka dok ne budemo spremni da ga u punoj meri upotrebimo - znatno vrednija ne samo od jednog Treviza, već i od tebe i mene zajedno? Pa ipak?"
<BR>&nbsp;&nbsp;&nbsp;&nbsp;&nbsp;Nalazili se se u Kodelovom vozilu. Kodel je sedeo za upravljačem. "Pa ipak?" upita on.
<BR>&nbsp;&nbsp;&nbsp;&nbsp;&nbsp;"Pa ipak - šta?" odvrati Brano. "Ah, da. Pa ipak, taj mladić nije neinteligentan. U raznim prilikama, desetak puta, nazvala sam ga budalom samo da bih mu pokazala gde mu je mesto - ali on to nije. Mlad je, i očito je mnogo čitao romane Arkadi Darel, koji su ga i naveli da poveruje da je Galaksija onakva kakvom je ona opisuje - ali ima hitar duh i šteta je što ćemo ga izgubiti."
<BR>&nbsp;&nbsp;&nbsp;&nbsp;&nbsp;"Znači, sigurni ste da se neće izvući?"
<BR>&nbsp;&nbsp;&nbsp;&nbsp;&nbsp;"Sasvim sigurna", odgovori Brano tužno. "Ipak, kako god uzeli, možda je i bolje tako. Nisu nam potrebni mladi romantičari koji će slepo jurišati i, dok trepneš, možda srušiti sve ono što smo godinama gradili. Pored toga, poslužiće i određenoj svrsi. Izvan svake je sumnje da će na sebe privući pažnju Druge zadužbine - već samim tim što ne odustaje od mišljenja da ona postoji i što ne prestaje da se bavi nama. I dok joj pažnja bude prikovana za njega, na nas će, nadajmo se, zaboraviti. A možda bismo iz toga mogli izvući i veću korist no što bi nam donelo puko ostajanje izvan njihove pažnje. Zabrinuti zbog Treviza i baveći se njime mogli bi, nadajmo se, biti toliko neoprezni i otkriti nam se, stvarajući nam tako mogućnost i dajući nam vremena da se pripremimo za protivudar."
<BR>&nbsp;&nbsp;&nbsp;&nbsp;&nbsp;"Treviz, dakle, treba da na sebe privuče munju."
<BR>&nbsp;&nbsp;&nbsp;&nbsp;&nbsp;Branine usne se nabraše. "Ah! Metafora kakvu sam baš tražila. On će biti naš gromobran: primiće udar na sebe, i nas zaštititi od mogućih posledica."
<BR>&nbsp;&nbsp;&nbsp;&nbsp;&nbsp;"A taj Pelorat... I on će se naći na mestu gde grom treba da udari?"
<BR>&nbsp;&nbsp;&nbsp;&nbsp;&nbsp;"Moguće je da i on zaglavi. Ali tu nema pomoći."
<BR>&nbsp;&nbsp;&nbsp;&nbsp;&nbsp;Kodel kIimnu. "Pa, znate kako je Salvor Hardin uobičavao da kaže... 'Nikad ne dozvoli da te tvoje osećanje moralnosti spreči da učiniš ono što je pravo'."
<BR>&nbsp;&nbsp;&nbsp;&nbsp;&nbsp;"Ovog časa nemam baš osećaj moralnosti", progunđa Brano. "Imam samo osećaj da sam umorna do kostiju. Pa ipak? Mogla bih navesti popriličan broj ljudi koje bih radije izgubila nego Golana Treviza. On je pristao mlad čovek... I razume se, savršeno je svestan toga." Reči joj zamreše na usnama i ona zatvori oči i zapade u lak san.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
