<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZAKLJUČAK
<P>&nbsp;&nbsp;&nbsp;&nbsp;&nbsp;88.
<BR>&nbsp;&nbsp;&nbsp;&nbsp;&nbsp;Gradonačelnica Harla Brano imala je sve razloge da bude zadovoljna. Državnička poseta nije dugo trajala, ali je bila izvanredno plodonosna.
<BR>&nbsp;&nbsp;&nbsp;&nbsp;&nbsp;"Razume se, ne možemo im u potpunosti verovati", reče ona, dok joj se u glasu osetio prizvuk želje da ne zvuči previše samouvereno. Posmatrala je ekran. Jedan za drugim brodovi Flotile zalazili su u hipersvemir, vraćajući se svojim uobičajenim postajama.
<BR>&nbsp;&nbsp;&nbsp;&nbsp;&nbsp;Nije bilo nikakve sumnje da je Sejšel duboko impresionirala prisutnost Flotile, ali istovremeno, nisu mu mogle izmaći iz vida dve stvari: prvo, da su brodovi sve vreme ostali u okvirima zadužbinske teritorije, i drugo, da su pošto je Brano nagovestila da će se povući, zaista i krenuli bez ikakvog odlaganja.
<BR>&nbsp;&nbsp;&nbsp;&nbsp;&nbsp;S druge strane, Sejšel bez sumnje neće smetnuti s uma da bi se brodovi mogli ponovo naći, u slučaju potrebe, na njegovim granicama za samo jedan dan - ili čak i manje. Bio je to, bez sumnje, jedinstven manevar koji je u sebi objedinjavao, istovremeno, i demonstraciju moći i demonstraciju dobre volje.
<BR>&nbsp;&nbsp;&nbsp;&nbsp;&nbsp;"Tačno", primeti Kodel, "ne možemo im u potpunosti verovati, ali na kraju krajeva, nikome se u Galaksiji ne može u potpunosti verovati - u svakom slučaju, biće u vrhunskom interesu Sejšela da poštuje odredbe sporazuma. Bili smo zaista širokogrudi."
<BR>&nbsp;&nbsp;&nbsp;&nbsp;&nbsp;"Mnogo toga zavisiće od rada na pojedinostima", reče Brano, "i sve mi se čini da će to potrajati mesecima. Osnovne postavke mogu se odmah prihvatiti, ali posle toga dolazi finije brušenje: karantin za uvozna i izvozna dobra, kakav ćemo odnos uspostaviti u razmeni njihovih žitarica i stoke s našim, i tako dalje."
<BR>&nbsp;&nbsp;&nbsp;&nbsp;&nbsp;"Znam, ali i to će konačno biti privedeno kraju, i sve će, gradonačelnice, vama biti pripisano u zaslugu. Bio je to žestok potez i, moram priznati, sumnjao sam u njegovu mudrost."
<BR>&nbsp;&nbsp;&nbsp;&nbsp;&nbsp;"Hajde, hajde, Liono. Radilo se samo o tome da Zadužbina ima u vidu sejšelski ponos. Izvesnu meru nezavisnosti čuvaju još od carskih vremena. U stvari, to i jeste nešto što treba poštovati."
<BR>&nbsp;&nbsp;&nbsp;&nbsp;&nbsp;"Da, naročito sada, kada nam to ne stvara nikakve neugodnosti."
<BR>&nbsp;&nbsp;&nbsp;&nbsp;&nbsp;"Tačno. I zato je bilo neophodno da donekle potisnemo vlastiti ponos i iziđemo im ususret. Priznajem da nije bilo lako doneti odluku da ja, kao gradonačelnica Federacije koja obuhvata dobar deo Galaskije treba da se udostojim da posetim jednu provincijalnu zvezdanu skupinu; ali kada je odluka konačno bila donesena, nije mnogo bolelo. A njima je, bez sumnje, donela stvarno zadovoljstvo. Mogli smo i pretpostaviti da će se složiti s posetom, naročito kada su naši brodovi stigli nadomak njihovih granica, ali istovremeno, trebalo je ostati smeran i stalno se osmehivati."
<BR>&nbsp;&nbsp;&nbsp;&nbsp;&nbsp;Kodel klimnu. "Odustali smo od privida moći, da bismo sačuvali njenu suštinu."
<BR>&nbsp;&nbsp;&nbsp;&nbsp;&nbsp;"Tačno... Ko je to prvi rekao?"
<BR>&nbsp;&nbsp;&nbsp;&nbsp;&nbsp;"Mislim neko u nekom od Eridenovih komada, ali nisam siguran. Možemo se, kada se vratimo kući, raspitati o tome kod nekog od naših književnih lučonoša."
<BR>&nbsp;&nbsp;&nbsp;&nbsp;&nbsp;"Ukoliko se budem setila. Moramo ubrzati uzvratnu posetu Sejšelaca Terminusu i postarati se da se sa njima postupa kao sa ravnopravnima. Bojim se, međutim, Liono, da ćeš morati da se potrudiš da preduzmeš sve mere za njihovu bezbednost. Možemo očekivati izvesno neraspoloženje među našim usijanim glavama, te ne bi bilo nimalo mudro dozvoliti da budu suočeni makar i s najmanjim i najusputnijim poniženjima - na primer, protestnim demonstracijama."
<BR>&nbsp;&nbsp;&nbsp;&nbsp;&nbsp;"Razume se", odgovori Kodel. "Uzgred budi rečeno, bio je to odista pametan potez - uputiti Treviza napolje u svemir."
<BR>&nbsp;&nbsp;&nbsp;&nbsp;&nbsp;"Moj gromobran? Delovao je, da budem poštena, čak i uspešnije no što sam se nadala. Natrapao je na Sejšel i privukao njihove munje, u vidu protesta, toliko brzo da sam gotovo odbila da u to poverujem. Za ime svemira! Kakav mi je samo to izgovor pružilo za moju posetu - zabrinutost, u početku, za sudbinu jednog gradanina Zadužbine s kojim se ne postupa kako valja, i na kraju, zahvalnost zbog uzdržljivosti koju su ispoljili."
<BR>&nbsp;&nbsp;&nbsp;&nbsp;&nbsp;"Lukavo! Ne mislite li, ipak, da bi bilo bolje da smo sa sobom poveli Treviza, dopustivši mu da se vrati na Terminus?"
<BR>&nbsp;&nbsp;&nbsp;&nbsp;&nbsp;"Ne. U celini gledano, više volim da je bilo gde, samo ne kod kuće. Na Terminusu bi uvek predstavljao stožer nespokojstva. Gluposti koje je izvaljivao u odnosu na Drugu zadužbinu poslužile su kao savršen izgovor da ga udaljimo sa Terminusa, pri čemu smo, razume se, računali s tim da će ga Pelorat odvesti do Sejšela; međutim, ne bih volela da se vrati i nastavi da širi te svoje brbljarije. Nikad se ne može tačno reći do čega bi sve to konačno moglo dovesti."
<BR>&nbsp;&nbsp;&nbsp;&nbsp;&nbsp;Kodel se prigušeno nasmeja. "Sumnjam da ikad možemo naći nekog do te mere lakovernog kao što je neka akademski obrazovana osoba. Pitam se samo koliko bi Pelorat još bio u stanju da toga proguta - samo da smo mu ponudili?"
<BR>&nbsp;&nbsp;&nbsp;&nbsp;&nbsp;"Verovanje u bukvalno postojanje te mitske sejšelske Gee bilo je sasvim dovoljno - ali zaboravimo to sada. Po povratku ćemo morati da se suočimo sa Većem, i biće nam potrebni njegovi glasovi da bi se ugovor sa Sejšelom postao punovažan. Na svu sreću imamo Trevizovu izjavu - snimak i sve ostalo - u kojoj nedvosmisleno kaže da je od svoje volje napustio Terminus. Sa svoje strane, pak, izraziću žaljenje što je, makar i za kratko, došlo do njegovog hapšenja, i to će u potpunosti zadovojiti Veće."
<BR>&nbsp;&nbsp;&nbsp;&nbsp;&nbsp;"Oslanjam se sasvim na vas kada je u pitanju taj čorbuljak", primeti Kodel pomalo suvo. "Ipak da li ste imali u vidu mogućnost da Treviz u međuvremenu nastavi da traga za tom Drugom zadužbinom?"
<BR>&nbsp;&nbsp;&nbsp;&nbsp;&nbsp;"Neka traga", odvrati Brano, ovlaš slegnuvši ramenima, "neka traga koliko god hoće - pod uslovom da to ne čini na Terminusu. To će ga, bar, zaposliti - i neće ga nikud odvesti. Dalje postojanje Druge zadužbine predstavlja naš mit stoleća, baš kao što i postojanje Gee predstavlja mit Sejšela."
<BR>&nbsp;&nbsp;&nbsp;&nbsp;&nbsp;Ona se dublje zavali u svoje sedište, očito veoma dobro raspoložena. "Sada imamo i Sejšel u svojim rukama, a kada to konačno budu shvatili - biće prekasno da se izvuku. Prema tome, rast Zadužbine se nastavlja - i nastaviće se i u budućnosti, glatko i nesmetano."
<BR>&nbsp;&nbsp;&nbsp;&nbsp;&nbsp;"A zasluga za to, madam gradonačelnice, biće isključivo vaša."
<BR>&nbsp;&nbsp;&nbsp;&nbsp;&nbsp;"Ni to mi nije promaklo", odvrati Brano, i njihov brod skliznu u hipersvemir da bi se ponovo pojavio u neposrednoj blizini Terminusa.
<BR>
<BR>&nbsp;&nbsp;&nbsp;&nbsp;&nbsp;89.
<BR>&nbsp;&nbsp;&nbsp;&nbsp;&nbsp;Kada se govornik Stor Gendibal ponovo obreo na svom starom brodu, imao je sve razloge da bude zadovoljan. Susret sa Prvom zadužbinom nije potrajao dugo, ali je bio izvanredno plodonosan.
<BR>&nbsp;&nbsp;&nbsp;&nbsp;&nbsp;Već je bio uputio na Trantor poruku, brižljivo sročenu, tako da je jedva prikrivala osećaj trijumfa. U ovom trenutku bilo je sasvim dovoljno upoznati Prvog govornika sa činjenicom da je sve proteklo u najboljem redu (do takvog zaključka, zaista, on je i sam mogao doći, budući da se, na kraju krajeva, nije ukazala nagoveštena potreba da se primeni sva moć Druge zadužbine). Pojedinosti su mogle sačekati i neki kasniji trenutak.
<BR>&nbsp;&nbsp;&nbsp;&nbsp;&nbsp;Objasniće tada Stolu kako je lažljivim - i sasvim malim - prilagođavanjem uma gradonačelnice Brano skrenuo njene misli sa imperijalističke grandomanije na prednosti trgovinskih ugovora; kako je pažljivim - i iz velike daljine izvedenim - prilagođavanjem vođe Sejšelske unije gradonačelnici Brano bio upućen poziv na pregovore, i kako je, bez njegovog daljeg posredovanja, došlo do njihovog međusobnog približavanja; Kompora je, opet, njegovim brodom, poslao natrag na Terminus da se postara da se dogovor poštuje. Bio je to, pomisli samozadovoljno Gendibal, gotovo školski primer širokih rezultata postignutih brižljivo razrađenom primenom mentalnih sposobnosti.
<BR>&nbsp;&nbsp;&nbsp;&nbsp;&nbsp;To će, bio je siguran, potpuno uništiti Govornika Delarmi, a njega samog uzdići do položaja Prvog govornika - čim, prilikom njegovog prvog formalnog zasedanja, Stolu budu predočene sve pojedinosti.
<BR>&nbsp;&nbsp;&nbsp;&nbsp;&nbsp;Od samog sebe, pri tom, nije tajio važnost koju ju je u svemu tome imala prisutnost Sure Novi, mada to, što se Govornika ticalo, nije bilo neophodno posebno naglašavati. Ne samo što je ona bila od suštinske važnosti za njegovu pobedu, već mu je pružila i izgovor za njegovu detinjastu (i izrazito ljudsku, jer su i Govornici, na kraju krajeva, bili samo ljudska bića) potrebu da likuje u prisustvu svedoka koji je, znao je to dobro, prema njemu osećao beskrajno divljenje.
<BR>&nbsp;&nbsp;&nbsp;&nbsp;&nbsp;Ona nije razabrala ništa od svega što se dogodilo - bio je u to siguran - ali je bila krajnje svesna činjenice da je on sredio stvari kako mu je najbolje odgovaralo; njen ponos što se tako zbilo jasno se na njoj očitavao. On pomilova njen pitomi um, svestan posebne topline tog ponosa.
<BR>&nbsp;&nbsp;&nbsp;&nbsp;&nbsp;"Bez tebe, Novi, ne bih uspeo", obrati joj se on. "Zahvaljujući tebi, mogao sam uočiti da Prva zadužbina - ljudi s onog većeg broda..."
<BR>&nbsp;&nbsp;&nbsp;&nbsp;&nbsp;"Da, Gospodine, znam na koga mislite."
<BR>&nbsp;&nbsp;&nbsp;&nbsp;&nbsp;"Zahvaljujući tebi mogao sam uočiti da imaju mentalni štit, mada je moć njihovih umova bila mala. Zahvaljujući tome kako se to odrazilo na tvoj um, bio sam u stanju da razaznam, s potpunom tačnošću, karakteristike i jednog i drugog. I bio sam u mogućnosti da odredim na koji će način biti najbolje da delujem na njihove umove i otklonim delovanje štita."
<BR>&nbsp;&nbsp;&nbsp;&nbsp;&nbsp;Pomalo oklevajući, Novi reče: "Ne razumem baš tačno to što govorite, Gospodine, ali bih, da sam samo mogla, učinila i više da vam pomognem."
<BR>&nbsp;&nbsp;&nbsp;&nbsp;&nbsp;"Znam, Novi. Ali i ono što si učinila bilo je dovoljno. Pravo je čudo koliko su mogli biti opasni. Ali pošto smo ih zatekli sada, pre no što su usavršili štit ili još više osposobili svoje umove, u mogućnosti smo da ih zaustavimo. Gradonačelnica se vraća na Terminus, pošto je iz njenog sećanja uklonjeno sve u vezi sa štitom i mentalnim poljem, zadovoljna činjenicom da je sklopila trgovinski ugovor sa Sejšelom koji će, uskoro, postati i delotvorna snaga Federacije. Ne sporim da će biti još dosta posla oko oklanjanja svega onoga što su postigli usavršavanjem štita i mentalnog polja - to je nešto prema čemu smo se dosad odnosili krajnje nemarno - ali i to ćemo, jamačno, konačno srediti."
<BR>&nbsp;&nbsp;&nbsp;&nbsp;&nbsp;On se nekoliko trenutaka duboko zamisli, a onda nastavi tišim glasom. "U odnosu na Prvu zadužbinu dosad smo mnogo toga uzimali kao samo po sebi razumljivo. Međutim, od sada ih moramo držati pod stalnom prismotrom. Isto tako, moramo na neki način prisnije povezati čitavu Galaksiju. Moramo iskoristiti naše mentalne moći da razvijemo bližu saradnju na nivou svesti. To će biti u skladu s Planom. Ubeđen sam u to i postaraću se da se ubuduće na tome ozbiljno radi."
<BR>&nbsp;&nbsp;&nbsp;&nbsp;&nbsp;Ispoljavajući blagu nelagodnost, Novi ga pozva: "Gospodine?"
<BR>&nbsp;&nbsp;&nbsp;&nbsp;&nbsp;Gendibal se odjednom glasno nasmeja. "Izvini. Počeo sam, vidiš da govorim sam sa sobom... Novi, sećaš li se Rufiranta?"
<BR>&nbsp;&nbsp;&nbsp;&nbsp;&nbsp;"Onog usijanog zemljodelca koji vas je napao? Sećam ga se, naravno."
<BR>&nbsp;&nbsp;&nbsp;&nbsp;&nbsp;"Ubeđen sam da su agenti Prve zadužbine, naoružani ličnim mentalnim štitovima, sve to pripremili, zajedno sa još nizom drugih anomalija koje su nas onespokojavale. Zamisli samo koliko smo bili slepi za sve to. S druge strane, pak, zavelo me je to što sam Prvu zadužbinu pomešao s mitom o onom tajanstvenom svetu, onom sejšelskom praznovericom o Gei. I u tome mi je tvoj um bio od velike koristi. Pomogao mi je da na vreme shvatim da se ishodište mentalnog polja nalazilo na njihovom brodu, a ne negde drugde."
<BR>&nbsp;&nbsp;&nbsp;&nbsp;&nbsp;On zadovoljno protrlja ruke.
<BR>&nbsp;&nbsp;&nbsp;&nbsp;&nbsp;Novi mu se sramežljivo obrati: "Gospodine?"
<BR>&nbsp;&nbsp;&nbsp;&nbsp;&nbsp;"Da, Novi?"
<BR>&nbsp;&nbsp;&nbsp;&nbsp;&nbsp;"Da li ćete dobiti neku nagradu za ono što ste ovde postigli?"
<BR>&nbsp;&nbsp;&nbsp;&nbsp;&nbsp;"Biću nagrađen. Šandes će se povući i ja ću postati Prvi govornik. Tako ću, najzad, steći priliku da nas učinim istinskim stvaralačkim faktorom u revolucionisanju čitave Galaksije."
<BR>&nbsp;&nbsp;&nbsp;&nbsp;&nbsp;"Prvi govornik?"
<BR>&nbsp;&nbsp;&nbsp;&nbsp;&nbsp;"Da, Novi. Postaću najvažniji i najmoćniji među svim učenjacima."
<BR>&nbsp;&nbsp;&nbsp;&nbsp;&nbsp;"Najvažniji?" Odjednom se strašno snuždila.
<BR>&nbsp;&nbsp;&nbsp;&nbsp;&nbsp;"Zbog čega, Novi, praviš takvo lice? Zar ne želiš da dobijem svoju nagradu?"
<BR>&nbsp;&nbsp;&nbsp;&nbsp;&nbsp;"Oh, Gospodine, svakako, želim... Ali ukoliko postanete najvažniji od svih učenjaka, nećete želeti kraj sebe jednu običnu Dumljanku. Neće mi tu biti mesto."
<BR>&nbsp;&nbsp;&nbsp;&nbsp;&nbsp;"Neću, a? A ko će me sprečiti?" On odjednom oseti pravu poplavu naklonosti prema njoj. "Novi, gde god budem pošao, i šta god budem postao, uvek ćeš biti kraj mene. Zar misliš da bih razikovao da se nosim sa vukovima koji se povremeno jave za Stolom, bez tvog uma, uvek prisutnog da mi kaže, čak i pre no što i oni sami postanu svesni toga, kakva su im prava osećanja - tvog devičanskog, bezmerno pitomog uma. Pored toga..." Činilo se da ga je iznenadno otkriće i samog pomelo. "Ja... Želeo bih da uvek budeš pored mene, i nameravam da te zauvek vežem za sebe... To jest, ukoliko i ti to želiš."
<BR>&nbsp;&nbsp;&nbsp;&nbsp;&nbsp;"Oh, Gospodine", prošapta Novi, i osetivši njegovu ruku oko svog pasa, spusti glavu na njegove grudi.
<BR>&nbsp;&nbsp;&nbsp;&nbsp;&nbsp;Duboko ispod, gde je ni sam Novim um nije mogao otkriti, stajala je suština Gee i rukovodila zbivanjima; iznad je, međutim, stajala neprobojna maska koja je činila mogućim dalje ispunjenje velikog cilja.
<BR>&nbsp;&nbsp;&nbsp;&nbsp;&nbsp;I ta maska - koja je pripadala jednoj običnoj Dumljanki - bila je bezmerno srećna. Bila je do te mere srećna da se Novi gotovo potpuno utešila zbog udaljenosti na kojoj se sada nalazila od sebe/njih/svih zajedno; i bila je savršeno zadovoljna što će, tokom neodređenog broja godina, biti samo ono što je spolja izgledalo da jeste.
<BR>
<BR>&nbsp;&nbsp;&nbsp;&nbsp;&nbsp;90.
<BR>&nbsp;&nbsp;&nbsp;&nbsp;&nbsp;Pelorat protrlja ruke i reče s brižljivo naglašenim oduševljenjem: "Tako sam zadovoljan što smo, konačno, ponovo na Gei!"
<BR>&nbsp;&nbsp;&nbsp;&nbsp;&nbsp;"Aha", odgovori Treviz odsutno.
<BR>&nbsp;&nbsp;&nbsp;&nbsp;&nbsp;"Znate li šta mi je Blis rekla? Gradonačelnica se vraća na Terminus, s trgovinskim ugovorom sa Sejšelom u džepu. Govornik sa Druge zadužbine vraća se na Trantor ubeđen da je on to uredio - i ona žena, Novi, odlazi sa njim da se postara da se započne sa promenama koje će konačno dovesti do stvaranja Galatike. I pri svemu tome, nijedna od Zadužbina i ne sanja da Gea uopšte postoji. Gotovo neverovatno."
<BR>&nbsp;&nbsp;&nbsp;&nbsp;&nbsp;"Znam", odgovori Treviz, "i meni su sve to rekli. Ali mi znamo da Gea postoji i možemo o tome govoriti."
<BR>&nbsp;&nbsp;&nbsp;&nbsp;&nbsp;"BIis ne misli tako. Ona kaže da nam niko ne bi poverovao, i da mi to i sami dobro znamo. Pored toga, ja, da tako kažem, nemam nameru da ikad odem sa Gee."
<BR>&nbsp;&nbsp;&nbsp;&nbsp;&nbsp;Treviz se najzad prenu iz svojih misli. On pogleda Pelorata i upita: "Šta?"
<BR>&nbsp;&nbsp;&nbsp;&nbsp;&nbsp;"Nameravam da ostanem ovde... Znate, prosto ni sam ne mogu da poverujem. Još koliko pre nekoliko sedmica živeo sam usamljeničkim životom na Terminusu, životom kakav sam vodio decenijama, utonuo u svoje zapise i misli, i ne sanjajući da me išta, osim smrti, može još čekati - ma kada došla; i dalje utonuo u svoje zapise i misli, živeći svoj usamljenički život - jednostavno, vegetirajući. A onda, iznenadno i krajnje neočekivano, postadoh galaktički putnik; nađoh se na samom izvorištu galaktičke krize; Golane, nemojte mi se smejati - upoznao sam Blis."
<BR>&nbsp;&nbsp;&nbsp;&nbsp;&nbsp;"Ne smejem se, Janove", odgovori Treviz, "ali da li ste sigurni da znate šta činite?"
<BR>&nbsp;&nbsp;&nbsp;&nbsp;&nbsp;"Da, razume se. Pitanje Zemlje nema za mene više nikakve važnosti. Činjenica da je Ona bila jedini ekološki raznovrstan svet i s inteligentnim životom na zadovoljavajući je način objašnjena. Večni, znate."
<BR>&nbsp;&nbsp;&nbsp;&nbsp;&nbsp;"Da, znam. I tako, ostaćete na Gei?"
<BR>&nbsp;&nbsp;&nbsp;&nbsp;&nbsp;"Svakako Zemlja je prošlost, a ja sam umoran od prošlosti. Gea je budućnost."
<BR>&nbsp;&nbsp;&nbsp;&nbsp;&nbsp;"Ali, Janove, vi niste deo Gee. Ili, možda, smatrate da još možete postati njen deo?"
<BR>&nbsp;&nbsp;&nbsp;&nbsp;&nbsp;"BIis kaže da, u izvesnom smislu, još mogu postati deo nje - intelektualno, ako ne biološki. Ona će mi, razume se, pomoći."
<BR>&nbsp;&nbsp;&nbsp;&nbsp;&nbsp;"Ali budući da ona jeste deo Gee, kako ćete vas dvoje biti u mogućnosti da vodite zajednički žvot, da imate zajednička gledišta, zajedničke interese..."
<BR>&nbsp;&nbsp;&nbsp;&nbsp;&nbsp;Bili su na otvorenom i Treviz se ozbiljno zagleda u tiho, plodovima bogato ostrvo, i u more malo dalje, i još dalje, na obzorju, preliveno purpurom, još jedno ostrvo - sve to potpuno ispunjeno spokojem, uređeno, živo, kao jedinstveno biće.
<BR>&nbsp;&nbsp;&nbsp;&nbsp;&nbsp;"Janove", reče on, "Blis je čitav jedan svet, dok ste vi samo krhki pojedinac. Šta ako se umori od vas? Ona je još mlada..."
<BR>&nbsp;&nbsp;&nbsp;&nbsp;&nbsp;"Golane, razmišljao sam o tome. Ni o čemu drugom danima nisam razmišljao. Ja i očekujem da će se umoriti od mene; nisam romantična budala. Ali što god mi do tada bude pružila, biće mi dovoljno. Od nje sam već dobio viće nego što sam i sanjao da je u životu uopšte moguće. Čak i ukoliko je, od ovog časa, više uopšte ne bih video, i dalje bih sebe smatrao dobitnikom."
<BR>&nbsp;&nbsp;&nbsp;&nbsp;&nbsp;"Ne verujem", odgovori Treviz blago. "Mislim da jeste romantična budala i, iskreno da kažem, ne bih ni voleo da je drugačije. Janove, mi se ne znamo odveć dugo, ali ovih nekoliko poslednjih nedelja proveli smo svaki trenutak zajedno, i - izvini ako to zvuči glupo - zaista si mi veoma, veoma drag."
<BR>&nbsp;&nbsp;&nbsp;&nbsp;&nbsp;"I ti meni, Golane", odgovori Pelorat.
<BR>&nbsp;&nbsp;&nbsp;&nbsp;&nbsp;"I, zato, ne želim da budeš povređen. Moram razgovarati sa Blis."
<BR>&nbsp;&nbsp;&nbsp;&nbsp;&nbsp;"Ne, ne. Molim te, nemoj. Držaćeš joj pridike."
<BR>&nbsp;&nbsp;&nbsp;&nbsp;&nbsp;"Neću joj držati pridike. Ne tiče se to samo tebe - i želeo bih da razgovaram s njom nasamo. Molim te, Janove, ne bih to voleo da radim iza tvojih leđa, i stoga, daj mi svoj pristanak da razgovaram s njom i raščistim neke stvari. Ukoliko me njezini odgovori zadovolje čestitaću ti od sveg srca i poželeti ti sve najbolje - i zauvek ću biti miran, ma šta se dogodilo."
<BR>&nbsp;&nbsp;&nbsp;&nbsp;&nbsp;Pelorat odmahnu glavom. "Sve ćeš upropastiti."
<BR>&nbsp;&nbsp;&nbsp;&nbsp;&nbsp;"Obećavam ti da neću. Preklinjem te..."
<BR>&nbsp;&nbsp;&nbsp;&nbsp;&nbsp;"Pa, dobro... Ali budi pažljiv, drago moje momče. Obećavaš li?"
<BR>&nbsp;&nbsp;&nbsp;&nbsp;&nbsp;"Dajem ti svoju najčasniju reč."
<BR>
<BR>&nbsp;&nbsp;&nbsp;&nbsp;&nbsp;91.
<BR>&nbsp;&nbsp;&nbsp;&nbsp;&nbsp;"Pel mi reče da želite da razgovarate sa mnom", obrati mu se Blis.
<BR>&nbsp;&nbsp;&nbsp;&nbsp;&nbsp;"Da", odgovori Treviz.
<BR>&nbsp;&nbsp;&nbsp;&nbsp;&nbsp;Nalazili su se unutar zdanja, u stančiću koji je dodeljen Trevizu na korišćenje.
<BR>&nbsp;&nbsp;&nbsp;&nbsp;&nbsp;Ona ljupko sede, prekrsti noge i lukavo ga pogleda; njene divne tamne oči blistale su, a njena duga crna kosa presijavala se u bezbroj neraspoznatljivih preliva.
<BR>&nbsp;&nbsp;&nbsp;&nbsp;&nbsp;"Ne odobravate mi, zar ne?" upita ga ona. "Niste mi odobravali od samog početka."
<BR>&nbsp;&nbsp;&nbsp;&nbsp;&nbsp;Treviz je ostao da stoji. "Možete da čitate misli i poznata vam je njihova sadržina", odgovori on. "Poznato vam je šta mislim o vama, i zbog čega tako mislim."
<BR>&nbsp;&nbsp;&nbsp;&nbsp;&nbsp;Blis lagano zavrte glavom. "Vaš je um izvan Geinog dohvata. To i sami znate. Bilo je potrebno da donesete odluku, i to je morala biti odluka čistog i slobodnog uma. Kada ste se približili Gei i kada smo preuzeli vaš brod, oko vas i Pela postavila sam polje sa smirujućim dejstvom; bilo je to od suštinske važnosti. Panika ili gnev mogli su na vas nepovoljno delovati, čak vas i onesposobiti za ono što je, kad trenutak dođe, trebalo da učinite. I to je bilo sve. Nijednog časa nisam smela ići dalje od toga, i zaista nisam - te, sada, zaista ne znam šta vam je na pameti."
<BR>&nbsp;&nbsp;&nbsp;&nbsp;&nbsp;"Odluka koju je trebalo da donesem - donesena je", reče Treviz. "Presudio sam u korist Gee i Galaktike. Čemu, onda, sva ova priča o čistom i slobodnom umu? Dobili ste ono što ste želeli, i sada sa mnom možete činiti što god vam je drago."
<BR>&nbsp;&nbsp;&nbsp;&nbsp;&nbsp;"Niste u pravu, Trev. Postoje i druge odluke koje će u budućnosti biti potrebno doneti. Vi ćete ostati ono što jeste i, dokle god budete živeli, predstavljaćete retko prirodno bogatstvo Galaksije. Nema nikakve sumnje da u Galaksiji postoje i drugi poput vas, i da će se još takvih pojaviti u budućnosti, ali za sada znamo samo za vas - i jedino za vas. I dalje vas ne smemo ni taknuti."
<BR>&nbsp;&nbsp;&nbsp;&nbsp;&nbsp;Treviz se za trenutak zamisli. "Vi ste Gea, ali ja ne želim da razgovaram sa Geom. Želim da razgovaram s vama kao pojedincem, ukoliko ta reč uopšte ima nekog značenja za vas."
<BR>&nbsp;&nbsp;&nbsp;&nbsp;&nbsp;"Ima. Daleko smo od toga da postojimo samo kao zajednički rastvor. Ukoliko to želite, mogu se na izvesno vreme izdvojiti od Gee."
<BR>&nbsp;&nbsp;&nbsp;&nbsp;&nbsp;"Da", reče Treviz. "Mislim da možete. Jeste li to upravo sada učinili?"
<BR>&nbsp;&nbsp;&nbsp;&nbsp;&nbsp;"Jesam. Upravo sam to sada učinila."
<BR>&nbsp;&nbsp;&nbsp;&nbsp;&nbsp;"U tom slučaju, pre svega, dopustite mi da vam kažem da smatram da vešto igrate svoju igru. Moguće je da niste zašli u moj um da biste uticali na moju odluku, ali ste, bez sumnja, zašli u Peloratov um, da biste ga naveli da on to učini. Je li tako?"
<BR>&nbsp;&nbsp;&nbsp;&nbsp;&nbsp;"Zaista verujete da sam to učinila?"
<BR>&nbsp;&nbsp;&nbsp;&nbsp;&nbsp;"Da, verujem. U ključnom trenutku Pelorat me je podsetio na svoju misao o Galaksiji kao živom biću, i u tom času prisećanje na to učinilo je da donesem odluku kakvu sam doneo. Misao je, doista, mogla biti njegova, ali vaš je bio um koji ju je aktivirao. Je li tako?"
<BR>&nbsp;&nbsp;&nbsp;&nbsp;&nbsp;"Misao jeste bila u njegovom umu", odgovori Blis, "ali bilo je tu i bezbroj drugih misli. Ja jesam otvorila put toj njegovoj misli o oživotvorenoj Galaksiji - ali joj nisam dala nikakvu prednost u odnosu na druge njegove misli. Prema tome, samo sam baš toj njegovoj pomisli omogućila da lakše izbije na površinu njegove svesti i da se uobliči u reči. Ne zaboravite - nisam ja stvorila tu pomisao. Ona je već bila tu."
<BR>&nbsp;&nbsp;&nbsp;&nbsp;&nbsp;"Bez obzira na to, ipak je došlo do, makar posrednog, remećenja potpune samostalnosti s kojom je trebalo da donesem svoju odluku. Je li tako?"
<BR>&nbsp;&nbsp;&nbsp;&nbsp;&nbsp;"Gea je to smatrala neophodnim."
<BR>&nbsp;&nbsp;&nbsp;&nbsp;&nbsp;"Zar?... Pa dobro, možda se tako zaista osećate boljom - ili uzvišenijom - zahvaljujući saznanju da je, mada me je Janovljeva primedba ubedila u tom trenutku da donesem odluku kakvu sam doneo, to ipak bila odluka koju bih, verujem, doneo čak i da on nije ništa rekao, odnosno, čak i da je pokušao da me ubedi da donesem neku sasvim drugačiju odluku. Želim da to imate u vidu."
<BR>&nbsp;&nbsp;&nbsp;&nbsp;&nbsp;"Sad mi je mnogo lakše", odvrati Blis hladno. "Je li to ono što ste želeli da mi kažete kada ste zatražili da razgovarate sa mnorn?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"O čemu je onda reč?"
<BR>&nbsp;&nbsp;&nbsp;&nbsp;&nbsp;Treviz konačno sede u naslonjaču koju je prethodno postavio naspram nje; kolena su im se gotovo dodirivala. On se naže prema njoj.
<BR>&nbsp;&nbsp;&nbsp;&nbsp;&nbsp;"Kada smo se priblizili Gei, vi ste se nalazili u svemirskoj stanici. Vi ste nas uhvatili u zamku; vi ste potom došli po nas, i sve vreme posle toga ostali ste s nama - osim za vreme obroka sa Domom, u kome niste uzeli učešća. Zatim, vi ste bili s nama na Dalekoj zvezdi kada je odluka donesena. Uvek vi."
<BR>&nbsp;&nbsp;&nbsp;&nbsp;&nbsp;"Ja sam Gea."
<BR>&nbsp;&nbsp;&nbsp;&nbsp;&nbsp;"To još ništa ne objašnjava. I zec je Gea. I šljunak je Gea. Sve na ovoj planeti je Gea, ali nije sve u podjednakoj meri Gea. Neki su više jednaki od drugih. I pitam se, stoga, zašto baš vi?"
<BR>&nbsp;&nbsp;&nbsp;&nbsp;&nbsp;"A šta vi mislite?"
<BR>&nbsp;&nbsp;&nbsp;&nbsp;&nbsp;Treviz dade pun gas. "Mislim da je razlog tome što vi niste Gea", reče on. "Mislim da ste vi nešto znatno više od same Gee."
<BR>&nbsp;&nbsp;&nbsp;&nbsp;&nbsp;Sa Blisinih usana siđe podrugljiv zvuk.
<BR>&nbsp;&nbsp;&nbsp;&nbsp;&nbsp;Ali Treviz nastavi putem kojim je krenuo. "U trenutku kada sam donosio odluku, žena koja se nalazila sa Govornikom..."
<BR>&nbsp;&nbsp;&nbsp;&nbsp;&nbsp;"Oslovljavao ju je sa Novi."
<BR>&nbsp;&nbsp;&nbsp;&nbsp;&nbsp;"Ta Novi je onda rekla da su Gei ovakav sled stvari odredili roboti koji više ne postoje, i da je Gei dato da sledi jednu verziju Tri Zakona Robotike."
<BR>&nbsp;&nbsp;&nbsp;&nbsp;&nbsp;"To je sušta istina."
<BR>&nbsp;&nbsp;&nbsp;&nbsp;&nbsp;"Ti roboti više ne postoje?"
<BR>&nbsp;&nbsp;&nbsp;&nbsp;&nbsp;"Tako je Novi rekla."
<BR>&nbsp;&nbsp;&nbsp;&nbsp;&nbsp;"Tako Novi nije rekla. Savršeno se dobro sećam njenih reči. Rekla je: 'Gea je nastala pre više hiljada godina uz pomoć robota koji su, u jednom kratkom trenutku, služili ljudskoj rasi, ali koji joj više ne služe.'"
<BR>&nbsp;&nbsp;&nbsp;&nbsp;&nbsp;"Pa, Trev, ne znači li to da roboti više ne postoje?"
<BR>&nbsp;&nbsp;&nbsp;&nbsp;&nbsp;"Ne, to znači da joj više ne služe. Umesto toga, ne upravljaju li njome?"
<BR>&nbsp;&nbsp;&nbsp;&nbsp;&nbsp;"Koješta"
<BR>&nbsp;&nbsp;&nbsp;&nbsp;&nbsp;"Ili je, bar, nadziru? Zbog čega ste se vi nalazili na brodu u trenutku donošenja odluke? Nije mi se činilo da je vaše prisustvo bilo od suštinske važnosti. Novi je vodila čitavu stvar, i ona je predstavljala Geu. Zbog čega ste, onda, vi bili potrebni? Osim, ukoliko..."
<BR>&nbsp;&nbsp;&nbsp;&nbsp;&nbsp;"Pa? Osim, ukoliko?"
<BR>&nbsp;&nbsp;&nbsp;&nbsp;&nbsp;"Osim ukoliko ste vi nadzornik čija je uloga da obezbedi da Gea ne zaboravi Tri Zakona. Osim ukoliko ste robot, tako vešto skrojen da ga je nemoguće razlikovati od ljudskog bića."
<BR>&nbsp;&nbsp;&nbsp;&nbsp;&nbsp;"Ako je, kao što kažete, nemoguće razlikovati mene od ljudskog bića, kako ste onda vi u stanju da to učinite?" upita Blis glasom u kojem se jasno mogla naslutiti primesa sarkazma.
<BR>&nbsp;&nbsp;&nbsp;&nbsp;&nbsp;Treviz se zavali u naslonjaču. "Niste li me svi vi uveravali da raspolažem sposobnošću da budem siguran: pri donošenju odluka, iznalaženju rešenja, u ispravnom zaključivanju. Ja to ne tvrdim; vi to tvrdite. Pa, od prvog trenutka kada sam vas ugledao osetio sam neku nelagodnost. Nešto nije bilo u redu s vama. Ja sam, bez sumnje, isto toliko osetljiv na ženske draži koliko i Pelorat - čak i više, rekao bih, a vi ste, po svom izgledu, veoma privlačna žena. Pa ipak, nijednog trenutka nisam osetio da me privlačite."
<BR>&nbsp;&nbsp;&nbsp;&nbsp;&nbsp;"Niste baš nimalo uviđavni."
<BR>&nbsp;&nbsp;&nbsp;&nbsp;&nbsp;Treviz se ni ne osvrnu na ovu primedbu. "Kada ste se prvi put pojavili na našem brodu", nastavi on, "Janov i ja smo upravo razgovarali o mogućnosti postojanja ne-ljudske civilizacije na Gei; i kada vas je ugledao Janov vas je, u svojoj bezazlenosti, upitao: 'Jeste li vi ljudsko biće?' Moguće je da robot mora uvek govoriti istinu, ali isto tako, odgovor može biti okolišan. Vi ste samo odgovorili: 'Pa, zar vam ne izgledam kao ljudsko biće?' Da, Blis, vi izgledate kao ljudsko biće, ali dopustite mi da vas ponovo upitam: Jeste li ljudsko biće?"
<BR>&nbsp;&nbsp;&nbsp;&nbsp;&nbsp;Blis ništa ne odgovori i Treviz nastavi. "Mislim da sam već od prvog trenutka osetio da niste žena. Vi ste robot, i na neki način, ja sam u stanju da to razaberem. I upravo zbog tog mog osećanja sve što je posle toga usledilo imalo je za mene posebno značenje - naročito obrok sa Domom."
<BR>&nbsp;&nbsp;&nbsp;&nbsp;&nbsp;"Mislite li, Trev, da nisam u stanju da jedem?" upita Blis. "Zar ste zaboravili da sam jela račiće na vašem brodu? Uveravam vas da sam u stanju da jedem i da obavljam bilo koju od drugih bioloških funkcija... Uključujući tu, pre no što me zapitate, i seks. A ipak to, samo po sebi, mogu vam potvrditi, ne dokazuje da nisam robot. Roboti su, još pre mnogo hiljada godina, postigli potpuno savršenstvo, pri čemu su se samo po svojim mozgovima razlikovali od ljudskih bića, pa i tada su ih mogli razlikovati samo oni koji su raspolagali sposobnošću kontrolisanja mentalnih polja. Moguće je da je Govornik Gendibal bio u stanju da kaže da li sam robot ili ljudsko biće, samo da se oko toga potrudio. Ali razume se, nije."
<BR>&nbsp;&nbsp;&nbsp;&nbsp;&nbsp;"Pa ipak, iako ja ne raspolažem mentalnim moćima, ubeđen sam da ste robot."
<BR>&nbsp;&nbsp;&nbsp;&nbsp;&nbsp;"A šta ako i jesam?" upita Blis. "Ništa ne priznajem, samo sam radoznala. Šta ako i jesam robot?"
<BR>&nbsp;&nbsp;&nbsp;&nbsp;&nbsp;"Niste obavezni da išta priznate. Ja znam da ste robot. Ukoliko mi je bio potreban i najmanji dokaz za to, pružili ste mi ga samo svojom hladnokrvnom tvrdnjom da se možete izdvojiti od Gee i razgovarati sa mnom kao individua. Ne verujem da bi vam to bilo moguće da ste odista deo Gee - što vi niste. Vi ste robot-nadzornik i, sledetveno tome, izvan Gee. Pitam se, kad već o tome razgovaramo, koliko je robota-nadzornika potrebno Gei i koliko ih ona doista ima?"
<BR>&nbsp;&nbsp;&nbsp;&nbsp;&nbsp;"Ponavljam ništa ne priznajem, ali sam radoznala. Šta ako i jesam robot?"
<BR>&nbsp;&nbsp;&nbsp;&nbsp;&nbsp;"U tom slučaju, ono što bih želeo da znam jeste sledeće: šta želite od Janova Pelorata? On je moj prijatelj i, u izvesnom smislu, on je poput deteta. On misli da vas voli, misli da želi samo ono što ste vi voljni da mu pružite, i smatra da ste mu već dovoljno pružili. On ne poznaje - nije, čak, u stanju ni da ga zamisli - bol što ga može prouzrokovati gubitak ljubavi, odnosno, kada je već o tome reč, nesaglediv bol što ga može prouzrokovati saznanje da niste ljudsko biće..."
<BR>&nbsp;&nbsp;&nbsp;&nbsp;&nbsp;"A da li vi poznajete bol što ga pruzrokuje gubitak ljubavi?"
<BR>&nbsp;&nbsp;&nbsp;&nbsp;&nbsp;"Bilo je takvih trenutaka. Ja nisam, poput Janova, živeo pod staklenim zvonom. Ja nisam svoj život vodio pod anestezijom jedne intelektualne opsesije koja je, u njegovom slučaju, sve drugo progutala, čak i ženu i sina. Ali on jeste. A sada, odjednom, on zarad vas diže ruke od svega. Ne želim da bude povreden. I neću dozvoliti da bude povređen. Ukoliko sam poslužio Gei zaslužujem nagradu - a moja nagrada sastojaće se u vašem obećanju da ćete sve učiniti za Peloratovo dobro."
<BR>&nbsp;&nbsp;&nbsp;&nbsp;&nbsp;"Treba li sada da zamislimo da sam robot i da vam odgovorim?"
<BR>&nbsp;&nbsp;&nbsp;&nbsp;&nbsp;"Da", reče Treviz. "I to sada, ovog časa."
<BR>&nbsp;&nbsp;&nbsp;&nbsp;&nbsp;"U redu, onda. Pretpostavimo, Trev, da sam robot i da sam u prilici da nadzirem tok stvari. Pretpostavimo, takođe, da ih ima još nekoliko, zaista samo nekoliko, sličnih meni i da se veoma retko srećemo. Pretpostavimo, još, da je sila koja nas pokreće potreba da se brinemo o ljudskim bićima i pretpostavimo da na Gei, zapravo, i nema istinskih ljudskih bića, budući da sva čine samo deo posvemašnjeg planetarnog bića.
<BR>&nbsp;&nbsp;&nbsp;&nbsp;&nbsp;Pretpostavimo da nas staranje o Gei ispunjava - mada ne u potpunosti. Pretpostavimo da postoji u nama neka primitivna žica koja nas vezuje za ljudska bića, u smislu u kome je postojala kada su prvi roboti bili zamišljeni i stvoreni. Nemojte me pogrešno razumeti: ja ne tvrdim da sam u dubokoj starosti (pod pretpostavkom da sam robot). Ja sam onoliko stara koliko sam vam rekla da jesam, odnosno, u najmanju ruku (pod pretpostavkom da sam robot) onoliko koliki mi je vek trajanja. Pri svemu tome (pod pretpostavkom da sam robot) moj suštinski poriv bio bi onakav kakav je oduvek bio - i ja bih bezuslovno težila da učinim sve za dobro jednog pravog ljudskog stvorenja.
<BR>&nbsp;&nbsp;&nbsp;&nbsp;&nbsp;Pel jeste pravo ljudsko biće. On nije deo Gee. Suviše je star da bi odista mogao postati istinski deo Gee. On želi da ostane sa mnom na Gei budući da, u pogledu mene, ne deli vaša osećanja. Ni na pamet mu ne pada da bih mogla biti robot. Pa, eto, i ja želim njega. Ukoliko ostajete pri tome da sam robot, shvatićete zašto je tako. Sposobna sam za sva ljudska osećanja, i istinski ću ga voleti. Ukoliko biste uznastojali na tome da sam robot mogli biste smatrati da nisam sposobna za ljubav u onom mističnom ljudskom smislu, ali ipak, ne biste bili u stanju da moja osećanja razlikujete od onih koja povezujete s ljubavlju... Prema tome, kakva je tu razlika?"
<BR>&nbsp;&nbsp;&nbsp;&nbsp;&nbsp;Ona ućuta i pogleda ga - s neskrivenim ponosom.
<BR>&nbsp;&nbsp;&nbsp;&nbsp;&nbsp;"Želite li da me uverite da ga nećete napustiti?" upita Treviz.
<BR>&nbsp;&nbsp;&nbsp;&nbsp;&nbsp;"Ukoliko ostajete pri pretpostavci da sam robot, morali biste i sami shvatiti da bi me Prvi Zakon sprečavao da ga napustim, osim ukoliko on to ne bi sam od mene zatražio i ukoliko ja ne bih, sa svoje strane, bila ubeđena da to misli ozbiljno i da bi mu moj ostanak uz njega naneo više bola no što bi to bio slučaj kada bih ga napustila."
<BR>&nbsp;&nbsp;&nbsp;&nbsp;&nbsp;"Ne bi li neki mlađi čovek..."
<BR>&nbsp;&nbsp;&nbsp;&nbsp;&nbsp;"Kakav mlađi čovek? Vi ste mlađi čovek, ali ja na vas ne gledam kao na nekog kome sam potrebnija nego Pelu; u stvari, budući da me vi ne želite, Prvi Zakon mi ne bi ni dozvolio da vam se okačim o vrat."
<BR>&nbsp;&nbsp;&nbsp;&nbsp;&nbsp;"Nije reč o meni. Neki drugi mladić..."
<BR>&nbsp;&nbsp;&nbsp;&nbsp;&nbsp;"Ne postoji drugi. Koga još ima ovde na Gei, osim Pela i vas, za koga bi se moglo reći da je istinsko ljudsko biće - u ne-geanskom smislu reči?"
<BR>&nbsp;&nbsp;&nbsp;&nbsp;&nbsp;"A ukoliko, ipak, niste robot?" upita Treviz, znatno blažim glasom.
<BR>&nbsp;&nbsp;&nbsp;&nbsp;&nbsp;"Odlučite se najzad", odvrti Blis.
<BR>&nbsp;&nbsp;&nbsp;&nbsp;&nbsp;"Kažem, ukoliko niste robot, šta onda?"
<BR>&nbsp;&nbsp;&nbsp;&nbsp;&nbsp;"U tom slučaju nemate nikakvog prava da išta kažete. Na Pelu i meni je da sami odlučimo."
<BR>&nbsp;&nbsp;&nbsp;&nbsp;&nbsp;"U tom slučaju vraćam se na ono što sam maločas rekao. Želim da budem nagrađen za ono što sam učinio, i želim da moja nagrada bude vaš lep odnos prema Janovu. Neću se više baviti pitanjem šta ste zapravo. Jednostavno, obećajte mi, kao jedna razumna osoba drugoj, da ćete lepo s njim postupati."
<BR>&nbsp;&nbsp;&nbsp;&nbsp;&nbsp;"Lepo ću s njim postupati", odgovori Blis blago, "ali ne stoga da bih vas nagradila, već zato što to istinski želim. Najozbiljnije to želim. Biće mu lepo sa mnom." Posle toga, ona pozva: "Pel!" I ponovo: "Pel!"
<BR>&nbsp;&nbsp;&nbsp;&nbsp;&nbsp;Pel im se pridruži. "Tu sam, Blis."
<BR>&nbsp;&nbsp;&nbsp;&nbsp;&nbsp;Blis mu pruži ruku. "Čini mi se da Trev želi da ti nešto kaže."
<BR>&nbsp;&nbsp;&nbsp;&nbsp;&nbsp;Pelorat prihvati njenu ruku, i Treviz ih obe obujmi svojim šakama. "Janove", reče on, "srećan sam zbog vas oboje."
<BR>&nbsp;&nbsp;&nbsp;&nbsp;&nbsp;"Oh, dragi moj momče", uzviknu Pelorat.
<BR>&nbsp;&nbsp;&nbsp;&nbsp;&nbsp;"Ja verovatno neću ostati na Gei", reče Treviz. "Idem sada do Doma, da s njim o tome porazgovaram. Ne znam kada ćemo se i da li ćemo se ikad ponovo sresti, ali Janove, u svakom slučaju, bilo nam je lepo zajedno"
<BR>&nbsp;&nbsp;&nbsp;&nbsp;&nbsp;Pelorat se nasmeši. "Zaista, Golane, bilo nam je lepo zajedno."
<BR>&nbsp;&nbsp;&nbsp;&nbsp;&nbsp;"Zbogom, Blis, i unapred vam hvala."
<BR>&nbsp;&nbsp;&nbsp;&nbsp;&nbsp;"Zbogom, Trev."
<BR>&nbsp;&nbsp;&nbsp;&nbsp;&nbsp;I Treviz, mahnuvši im rukom, iziđe iz sobe.
<BR>
<BR>&nbsp;&nbsp;&nbsp;&nbsp;&nbsp;92.
<BR>&nbsp;&nbsp;&nbsp;&nbsp;&nbsp;"Dobro ste postupili, Trev", reče Dom osmehujući se. "U stvari, postupili ste upravo onako kako sam i očekivao da ćete postupiti."
<BR>&nbsp;&nbsp;&nbsp;&nbsp;&nbsp;Ponovo su se njih dvojica našli za obrokom - bio je podjednako bez slasti kao i prvi - ali Treviz sada za to nije mario. Moguće je bilo da mu je ovo bio poslednji obrok na Gei.
<BR>&nbsp;&nbsp;&nbsp;&nbsp;&nbsp;"Postupio sam onako kako sam mislio da biste želeli da postupim ali, mada, ne iz onog razloga zbog koga ste vi mislili da ću tako postupiti", odgovori on.
<BR>&nbsp;&nbsp;&nbsp;&nbsp;&nbsp;"Pa, ipak, sigurno je da ste bili uvereni u ispravnost svog izbora."
<BR>&nbsp;&nbsp;&nbsp;&nbsp;&nbsp;"Jesam, bio sam, ali ne zbog nekog mističnog osećaja za ispravno rasuđivanje. Ukoliko se i jesam opredelio za Geu, bilo je to na osnovu zdravorazumskog rasuđivanja - one vrste rasuđivanja koja je dostupna svakome da bi doneo odluku. Dopuštate li mi da vam to objasnim?"
<BR>&nbsp;&nbsp;&nbsp;&nbsp;&nbsp;"Samo napred, Trev."
<BR>&nbsp;&nbsp;&nbsp;&nbsp;&nbsp;"Postojale su tri stvari koje sam mogao učiniti", započe Treviz. "Mogao sam se svrstati uz Prvu zadužbinu, ili uz Drugu zadužbinu, ili uz Geu.
<BR>&nbsp;&nbsp;&nbsp;&nbsp;&nbsp;Da sam se odlučio za Prvu zadužbinu gradonačelnica Brano smesta bi preduzela sve da sebi potčini i Drugu zadužbinu i Geu. Da sam se priklonio Drugoj zadužbini Govornik Gendibal smesta bi preduzeo sve da sebi potčini i Prvu zadužbinu i Geu. U oba slučaja, ono što bi usledilo bilo bi nepopravljivo - i ukoliko bi u oba slučaja moja odluka bila pogrešna došlo bi do neizbežne katastrofe.
<BR>&nbsp;&nbsp;&nbsp;&nbsp;&nbsp;Ali ukolko bih stao uz Geu, u tom bi slučaju i Prva i Druga zadužbina ostale u ubeđenju da su ostvarile istinsku, iako umerenu pobedu. Sve bi u tom slučaju nastavilo da teče kao i ranije, budući da izgradnja Galaktike, kako mi je prethodno bilo rečeno, treba da potraje generacijama, čak vekovima.
<BR>&nbsp;&nbsp;&nbsp;&nbsp;&nbsp;Sledstveno tome, moje svrstavanje uz Geu bio je pokušaj da se dobije u vremenu, da se osigura dovoljno vremena za mogući uticaj na razvoj stvari - čak i da se, ukoliko je moja odluka bila pogrešna, sve vrati na početak."
<BR>&nbsp;&nbsp;&nbsp;&nbsp;&nbsp;Dom podiže obrve, ali njegovo staračko, sasušeno lice osta u svakom drugom pogledu bezizražajno. On upita piskavim glasom: "Da li odista smatrate da bi se moglo ispostaviti da ste doneli pogrešnu odluku?"
<BR>&nbsp;&nbsp;&nbsp;&nbsp;&nbsp;Treviz sleže ramenima. "Ne smatram, ali postoji još jedna stvar koju moram obaviti da bih bio sasvim siguran. Nameravam da posetim Zemlju, ukoliko uspem da pronađem taj svet."
<BR>&nbsp;&nbsp;&nbsp;&nbsp;&nbsp;"Mi vas, Trev, svakako nećemo silom zadržavati ukoliko budete želeli da nas napustite..."
<BR>&nbsp;&nbsp;&nbsp;&nbsp;&nbsp;"Ja ne pripadam vašem svetu."
<BR>&nbsp;&nbsp;&nbsp;&nbsp;&nbsp;"Ništa manje od Pela, ali ste ipak dobrodošli ovde ukoliko budete želeli da ostanete. Pa ipak; nećemo vas zadržavati... Ali recite mi, zbog čega želite da posetite Zemlju?"
<BR>&nbsp;&nbsp;&nbsp;&nbsp;&nbsp;"Mislio sam da znate."
<BR>&nbsp;&nbsp;&nbsp;&nbsp;&nbsp;"Ne, ne znam."
<BR>&nbsp;&nbsp;&nbsp;&nbsp;&nbsp;"Postoji još nešto, Dome, što ste prikrili od mene. Možda ste imali razloga za to, ali ipak voleo bih da to niste učinili."
<BR>&nbsp;&nbsp;&nbsp;&nbsp;&nbsp;"Ne shvatam vas", odgovori Dom.
<BR>&nbsp;&nbsp;&nbsp;&nbsp;&nbsp;"Vidite, Dome, da bih bio u stanju da izvršim izbor morao sam da se poslužim računarom, i u jednom kratkom trenutku stupio sam u dodir s umovima onih što su bili oko mene - gradonačelnice Brano, Govornika Gendibala, Novi. Uhvatio sam, pri tome, nagoveštaje niza stvari koje su mi, izdvojene, veoma malo značile - kao, na primer, sve ono što je Gea, preko Novi, proizvela na Trantoru; sve ono u pozadini čega je stajala namera da se obezbedi da Govornik Gendibal zaista krene put Gee."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Jedna od tih stvari jeste činjenica da je iz Biblioteke na Trantoru uklonjen svaki spomen na Zemlju."
<BR>&nbsp;&nbsp;&nbsp;&nbsp;&nbsp;"Uklonjen svaki spomen na Zemlju?"
<BR>&nbsp;&nbsp;&nbsp;&nbsp;&nbsp;"Upravo tako. Prema tome, Zemlja mora biti važna; i ne samo da se čini da Druga zadužbina ne sme ništa znati o njoj, već ni ja sam. Dakle, ukoliko već moram preuzeti na sebe odgovornost za pravac daljeg galaktičkog razvoja, nisam spreman da prihvatim da budem držan u neznanju. Da li biste, shodno tome, bili spremni da mi kažete zbog čega je bilo toliko važno da saznanje o Zemlji ostane skriveno?"
<BR>&nbsp;&nbsp;&nbsp;&nbsp;&nbsp;Dom odgovori svečanim glasom: "Trev, Gei nije ništa poznato o svemu tome! Baš ništa!"
<BR>&nbsp;&nbsp;&nbsp;&nbsp;&nbsp;"Želite li da me uverite da Gea nije odgovorna za ono što se desilo u Biblioteci na Trantoru?"
<BR>&nbsp;&nbsp;&nbsp;&nbsp;&nbsp;"Ne, mi to nismo učinili."
<BR>&nbsp;&nbsp;&nbsp;&nbsp;&nbsp;Treviz se za trenutak zamisli, lagano i gotovo odsutno prebirajući prstima po svojim usnama. "Ko je, onda, to mogao učiniti?"
<BR>&nbsp;&nbsp;&nbsp;&nbsp;&nbsp;"Ne znam. Ne mogu, čak, zasta, da sagledam ni samu svrhu toga."
<BR>&nbsp;&nbsp;&nbsp;&nbsp;&nbsp;Dva čoveka zagledaše se jedan u drugog, i Dom konačno prekinu tišinu. "U pravu ste. Činilo se da smo postigli krajnje rešenje, ali sve dok ovo ne budemo raščistili, ne smemo se smiriti... Ostanite još neko vreme s nama, i pokušajmo da sve još jednom razmotrimo. A potom možete krenuti uz našu najveću podršku."
<BR>&nbsp;&nbsp;&nbsp;&nbsp;&nbsp;"Hvala vam", odgovori Treviz.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
