<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;"Drago mi je što te vidim - već smo mislili da nam te je ona oluja otela." Maksimijan Avgust podiže pogled sa voštanih tablica i nasmeši se.
<BR>&nbsp;&nbsp;&nbsp;&nbsp;&nbsp;Karausije je stajao u stavu mirno, sa desnicom položenom preko grudi u znak pozdrava. Nije očekivao da će u Gezorakumu zateći mlađeg imperatora. Maksimijan, zdepast, sed i sa prvim nagoveštajem stomačića, nosio je na plećima zapadni deo imperije. Posle dvadeset godina službe, Karausije je po navici odgovorio kao da se pred njim nalazi sam Dioklecijan.
<BR>&nbsp;&nbsp;&nbsp;&nbsp;&nbsp;"Bogovi su me čuvali", reče on. "Izgubio sam jedan brod, ali drugi je uspeo da se vrati u Dubris. Oluja nas je odnela niz kanal i imali smo sreće da stignemo do Klauzentuma pre nego što smo se nasukali na stenje ili izišli na otvoreno more."
<BR>&nbsp;&nbsp;&nbsp;&nbsp;&nbsp;"Zaista si imao sreće. No, bogovi vole čoveka koji se bori čak i kada izgleda da je svaka nada izgubljena. Imaš sreće, Karausije, a to je ređe čak i od veštine. Bilo bi nam žao da smo te izgubili."
<BR>&nbsp;&nbsp;&nbsp;&nbsp;&nbsp;Maksimijan mu dade znak da sedne, a na to se opusti i treća prisutna osoba, čovek mlađi od obojice. Jedan pogled otkrivao je da je vojnik - držao se uspravno, kao da preko tunike nosi nevidljivi oklop. Bio je za pola glave viši od Karausija, sa proređenom plavom kosom.
<BR>&nbsp;&nbsp;&nbsp;&nbsp;&nbsp;"Pretpostavljam da poznaješ Konstantina Hlorusa", nastavi imperator.
<BR>&nbsp;&nbsp;&nbsp;&nbsp;&nbsp;"Samo po čuvenju", odvrati Karausije.
<BR>&nbsp;&nbsp;&nbsp;&nbsp;&nbsp;Konstantin je bio omiljen dok je služio u Britaniji. Govorkalo se da je uzeo za stalnu ljubavnicu jednu lokalnu ženu. Od tada je imao nekoliko odličnih nameštenja po granici Germanije. Karausije ga pažljivije pogleda kad se nasmešio; lice mu je na trenutak bilo otvoreno i nedužno kao u dečaka. Potom je brzo povratio kontrolu. Idealista, pomisli Karausije, koji je naučio da krije svoju dušu. Takvi ljudi mogu da budu korisni prijatelji - ili opasni neprijatelji.
<BR>&nbsp;&nbsp;&nbsp;&nbsp;&nbsp;A kako on njima izgleda? Sa kosom izbledelom od godina provedenih na moru, i kože sada već stalno smeđe od sunca i soli, verovatno je delovao kao mnogi drugi morski vukovi, osim ako mu je u očima ostao neki odraz vizije koju je video tokom oluje.
<BR>&nbsp;&nbsp;&nbsp;&nbsp;&nbsp;"Biće ti drago da čuješ, pošiljka plena od onih gusara koje si zarobio prošlog meseca donela je lepu svotu", reče Maksimijan. "Stalno mi govoriš da nam je potrebna još jedna baza na južnoj obali... još nekoliko takvih pobeda, i imaćeš potrebna sredstva."
<BR>&nbsp;&nbsp;&nbsp;&nbsp;&nbsp;U njegovom osmehu kao da je postojalo nekakvo iščekivanje. Karausije se namršti, svestan da je u tim rečima bilo nečeg neobičnog. Bogovi znaju koliko dugo se za to zalagao, ali nije se više nadao da će ga neko čuti.
<BR>&nbsp;&nbsp;&nbsp;&nbsp;&nbsp;"Ko će zapovedati?" oprezno upita on.
<BR>&nbsp;&nbsp;&nbsp;&nbsp;&nbsp;"Koga bi ti preporučio?" odvrati imperator. "Izbor je na tebi, Karausije - dajem ti britansku flotu i tvrđave na saksonskoj obali."
<BR>&nbsp;&nbsp;&nbsp;&nbsp;&nbsp;Mora da je počeo da trepće, jer čak se i Konstantin iskezio. No, Karausije ga je jedva primećivao; iznenada je pred sobom ponovo video prikazu žene u belom, kako hoda po talasima.
<BR>&nbsp;&nbsp;&nbsp;&nbsp;&nbsp;"Naravno, moraćemo da razradimo raspored tvojih obaveza na obe strane kanala", dodade Maksimijan. "Koliko trupa ti treba, i sa kakvom opremom? Ne obećavam da ćeš dobiti sve što zatražiš, ali..."
<BR>&nbsp;&nbsp;&nbsp;&nbsp;&nbsp;Karausije duboko uzdahnu, primoravajući sebe da usmeri pažnju na čoveka pred sobom.
<BR>&nbsp;&nbsp;&nbsp;&nbsp;&nbsp;"Pre svega, treba nam nova baza. Postoji dobra luka, lako bi mogla da se utvrdi, na obali blizu Klauzentuma. Zaklanja je ostrvo Vektis, a može se snabdevati iz Vente Belgarum." Dok je govorio, slika žene izblede, ustupivši mesto snovima koje je sanjao dok je koračao palubom jedrenjaka na dugim putovanjima preko kanala.
<BR>
<BR>&nbsp;&nbsp;&nbsp;&nbsp;&nbsp;Teleri nije želela da napusti Avalon. Kada je Dierna ubrzo posle Dugodnevice odabrala i nju za pratnju na putovanju, bunila se. No, kada ih je put doveo do Vente Belgarum, više nije mogla da se pravi ravnodušna. Stara prestonica Belge ležala je u blagoj udolini sa zelenim, vlažnim livadama i ponosnim gajevima. Posle močvara oko Tora, bogato tlo pod nogama delovalo joj je čvrsto i umirujuće. Ovde je vladalo osećanje mirne sigurnosti, istrajnosti sasvim drugačije od drevnih odjeka koje je osećala u Avalonu, kao da su se stvari retko menjale. Iako je u gradu bio pazarni dan, Venta ju je umirivala.
<BR>&nbsp;&nbsp;&nbsp;&nbsp;&nbsp;Sveštenicama je gostoprimstvo pružio Duovir, Kvintije Julije Cerialis, najugledniji lokalni magistrat, koji je bio i potomak stare kraljevske kuće. Ne bi se to reklo na prvi pogled. Debeljušan i usporen, Cerialis je bio veći Rimljanin od Rimljana. Savršeno je govorio latinski, i Teleri, koja ga je od detinjstva govorila jednako dobro kao i maternji jetik, često je morala da prevodi mlađoj od dveju sveštenica koje su takođe bile u pratnji. Čak je i Dierna povremeno tražila pomoć, jer, iako Vrhovne sveštenice dobro razumeju jezik Rimljana, ona nije dovoljno vladala njegovim istančanim nijansama za ovu zaista zvaničnu priliku.
<BR>&nbsp;&nbsp;&nbsp;&nbsp;&nbsp;No, ostali su uspevali da se snađu i sami. Sve devojke prijavljene za obuku dobro su govorile britanski. Teleri se stalno pitala zašto je, čak i pre nego što je položila zavete, otrgnuta iz mira Avalona.
<BR>&nbsp;&nbsp;&nbsp;&nbsp;&nbsp;Vreme je ostajalo vedro i sunčano. Ova godina doneće dobru žetvu sena i žita, uprkos prolećnim olujama. Očito su im, kao što je Cerialis voleo da naglašava, bogovi i boginje bili naklonjeni. No, bregovi oko Vente zaustavljali su vetrove, i kako je vreme odmicalo, Teleri je počinjala da čezne za osvežavajućim morskim vetrom Durnovarije. Obradovala se kada je Dierna objavila da će otići na obalu radi osvećenja temelja za novu pomorsku tvrđavu.
<BR>&nbsp;&nbsp;&nbsp;&nbsp;&nbsp;No, to nije bio samo prijatan izlet na obalu. Kada su neke žene upitale zašto Vrhovna sveštenica želi da blagosilja rimljansku tvrđavu, Dierna ih je podsetila na orla koji se pojavio na obredu Dugodnevice. "Nekada smo bili neprijatelji, ali sada naša bezbednost zavisi od Rimljana", rekla im je, a Teleri, koja se dobro sećala Saksonaca, složila se sa njom.
<BR>
<BR>&nbsp;&nbsp;&nbsp;&nbsp;&nbsp;"Ah, evo povetarca!" uzviknu Cerialis. "To će vam osvežiti te rumene obraze, mile moje!"
<BR>&nbsp;&nbsp;&nbsp;&nbsp;&nbsp;Teleri uzdahnu. Uprkos šeširu sa širokim obodom, Cerialisovo lice bilo je crveno od vrućine. Možda će vetar malo ohladiti i njega.
<BR>&nbsp;&nbsp;&nbsp;&nbsp;&nbsp;Na narednoj krivini ugledala je kroz drveće svetlucavu, plavu vodu. Put, novoizgrađen, išao je malo dalje od obale, od Klauzentuma, gde su proveli prethodnu noć. Dobar jahač stigao bi iz Vente za jedan dan, ali Cerialis je očito smatrao da gospe treba maziti.
<BR>&nbsp;&nbsp;&nbsp;&nbsp;&nbsp;"Mislite li da će ova nova trvđava obeshrabriti Saksonce?" Uprkos njihanju nosiljke, ona se naže ka Cerialisu.
<BR>&nbsp;&nbsp;&nbsp;&nbsp;&nbsp;"Svakako, svakako!" On je žustro klimao glavom. "Svaki zid i svaki brod su poruka tom morskom ološu da se Britanija drži." Ispravio se u sedlu, i ona na trenutak pomisli da će salutirati.
<BR>&nbsp;&nbsp;&nbsp;&nbsp;&nbsp;"Ne slažem se", reče njegov sin Alektus, prilazeći bliže na svojoj kobili. "Najvažniji su vojnici i mornari koji će u njima biti, oče. Bez ljudi, brodovi su samo drvo koje truli, a zidovi su samo gomila kamenja."
<BR>&nbsp;&nbsp;&nbsp;&nbsp;&nbsp;Sin je bio njenih godina ili možda malo mlađi, procenila je Teleri, sav koščat i napet za razliku od debeljuškastog i mlitavog oca. Imao je uzano lice i prodorne crne oči. Delovao je kao da je dobar deo detinjstva bolovao, i možda zato nije otišao u vojnike.
<BR>&nbsp;&nbsp;&nbsp;&nbsp;&nbsp;"Istina... naravno, to je istina..." Cerialis sa nelagodnošću pogleda mladića.
<BR>&nbsp;&nbsp;&nbsp;&nbsp;&nbsp;Teleri jedva savlada osmeh. Duovir je bio dobar poslovan čovek, ali govorkalo se da je njegov sin, iako telesno nežan, pravi čarobnjak sa brojkama. Njegova mudrost unapredila je porodično bogatstvo do te mera da su mogli da plaćaju javne radove i zabave, kao što se očekuje od jednog magistrata, i Cerialis je to znao. Alektus je predstavljao kukavicu u gnezdu debelog goluba, ili možda neku plemenitiju pticu, možda sokola, pomisli ona gledajući njegov oštri profil. U svakom slučaju, bilo je jasno da otac uopšte ne rauzme svog sina.
<BR>&nbsp;&nbsp;&nbsp;&nbsp;&nbsp;"Pa, ovaj novi admiral je ubedio imperatore da nam pojačaju odbranu", vedro reče ona. "To je svakako znak da je taj čovek, u najmanju ruku, vredan našeg poverenja."
<BR>&nbsp;&nbsp;&nbsp;&nbsp;&nbsp;"Tako je. Ako vođe ne valjaju, ni najbolji ljudi ništa ne vrede", mudro je klimao glavom Cerialis.
<BR>&nbsp;&nbsp;&nbsp;&nbsp;&nbsp;U Alektusovom pogledu pojavi se prezir, toliko kratko da nije bila sasvim sigurna je li dobro videla.
<BR>&nbsp;&nbsp;&nbsp;&nbsp;&nbsp;"Niti žene", suvo reče ona. Sumnjala je da rimljanska vojska, ma koliko uvežbana i disciplinovana, ima išta nalik na testiranje koje moraju da prođu sveštenice Avalona. Ona potraži pogledom drugu nosiljku, u kojoj je putovala Dierna sa malom Adven. Osetila je zavist i brzo ju je savladala. Možda će na putu nazad Vrhovna sveštenica pozvati nju da joj pravi društvo.
<BR>&nbsp;&nbsp;&nbsp;&nbsp;&nbsp;Nosiljka se nagnula kada su počeli da silaze ka obali. Kada su izišli ispod drveća, Teleri se nagnula i počela da se osvrće. Taj novi admiral svakako ima dobro oko za okolinu. Zemljište raščišćeno za tvrđavu ležalo je u severozapadnom uglu prilično velike prirodne luke, povezane sa morem preko uzanog kanala. Ovo mesto pružalo je zaštitu i od oluja i od gusara, mada je po ovako blistavom letnjem danu bilo teško zamisliti i jedno i drugo.
<BR>&nbsp;&nbsp;&nbsp;&nbsp;&nbsp;Tvrđava će očito biti velika. Jarkovi za temelje zidova bili su iskopani u obliku kvadrata dužine po nekoliko akri, povremeno prekinutog kulama u obliku slova U. Cerialis se potrudio da ih obavesti kako će ovo biti najveća od svih obalskih tvrđava, veća čak i od one u Rutupiji. Kako su se primicali, on poče da sa vlasničkim ponosom odmerava radnike. Teleri je znala da ovakve građevine obično podižu sami vojnici, ali videla je da je deo radnika drugačije odeven.
<BR>&nbsp;&nbsp;&nbsp;&nbsp;&nbsp;"Mudro ste to primetili, veoma mudro", reče Cerialis, prateći njen pogled. "To su robovi sa mojih imanja, poslati da pomažu u izgradnji. Smatrao sam da je tvrđava koja će braniti Ventu mnogo korisniji doprinos gradu nego, recimo, amfiteatar."
<BR>&nbsp;&nbsp;&nbsp;&nbsp;&nbsp;Alektusove tanke usne se izviše, ali to nije ličilo na osmeh. Da li se protivi ovom očevom gledištu? Ne, pomisli Teleri, setivši se šta je ranije govorio. Mnogo verovatnije je upravo on dao ocu tu ideju.
<BR>&nbsp;&nbsp;&nbsp;&nbsp;&nbsp;"To je odličan plan, i sigurna sam da će novi zapovednik ceniti vašu pomoć", ljubazno reče ona i odmah primeti izdajničko rumenilo na mladićevim upalim obrazima.
<BR>&nbsp;&nbsp;&nbsp;&nbsp;&nbsp;No, njegov pogled ostao je upravljen ka graditeljima. Nekolicina muškaraca išla je tamo-amo, nadgledajući iskopavanje. Gde li je admiral, upita se Teleri. Videla je kako se Dierna naglo uspravlja u nosiljci, zaklanjajući rukom oči od sunca. Alektus je zaustavio konja, napet kao lovački pas. Teleri pođe za njegovim pogledom. Jedan od oficira, u elegantnoj crvenoj tunici i sa pojasom od bronzanih pločica, išao je prema njima, praćen snažnim muškarcem u mornarskoj tunici bez rukava, izbledeloj od sunca i soli do te mere da se više nije raspoznavalo kakve je boje nekada bila.
<BR>&nbsp;&nbsp;&nbsp;&nbsp;&nbsp;Alektus sjaha da ih pozdravi. No, prvo je prišao drugom čoveku. Teleri raširi oči. Je li to taj čovek, kose ukrućene od znoja i visokog čela pocrvenelog od sunca, o kome su čuli tolike priče? Prilazio im je širokim korakom čoveka koji provodi mnogo vremena na moru, i kad im se primakao, primetila je kako preleće pogledom preko vode, šume i pridošlica, pa opet nazad, čak i dok se smešio. To ju je, začudo, podsetilo na način na koji Dierna osmatra okupljene sveštenice pred početak neke ceremonije.
<BR>&nbsp;&nbsp;&nbsp;&nbsp;&nbsp;Dierna je vrlo čudno gledala Karausija, gotovo sa odobravanjem. Kada je Rimljanin prišao da stegne ruku Alektusu, on ponovo prelete pogledom preko nosiljki, i kada je ugledao Vrhovnu sveštenicu, Teleri ga vide kako iznenađeno širi oči. Potom nastupi gužva opšteg upoznavanja. Kada je kasnije razmišljala o tome, činilo joj se da je izgledao kao da je prepoznao sveštenicu. No, to joj se svakako činilo, jer sama Dierna je rekla da nije pre toga upoznala Karausija.
<BR>
<BR>&nbsp;&nbsp;&nbsp;&nbsp;&nbsp;Sunce je zalazilo iza niskog rta koji je štitio luku. Karausije je stajao sa oficirima pred temeljima svoje tvrđave, gledajući kako se sveštenice pripremaju za svoj obred. Legionari su bili okupljeni u formaciju na mestu gde će jednog dana biti kapija, a sa obe strane stajali su lokalni radnici.
<BR>&nbsp;&nbsp;&nbsp;&nbsp;&nbsp;Pre mesec dana, kada su počeli kopanje, došao je sveštenik iz Jupiterovog hrama u Venti Belgarum i žrtvovao vola, a prorok je čitao iz životinjskog droba. Proročanstvo je bilo ohrabrujuće - ali Karausije zaista nije mogao da se seti da je ikada, kad su planovi već načinjeni i sredstva prikupljena, neki prorok rekao išta nepovoljno na osnovu utrobe žrtvovane životinje.
<BR>&nbsp;&nbsp;&nbsp;&nbsp;&nbsp;"Hiljadu godina i dve hiljade stajaće ovi temelji u slavu Rima u ovoj zemlji..."
<BR>&nbsp;&nbsp;&nbsp;&nbsp;&nbsp;Odlično proročanstvo, pomisli Karausije. No, sveštenik, punačak i živahan čovečuljak čiji je kuvar bio najbolji u celoj Venti, nije delovao naročito ubedljivo. Dok je gledao sveštenice u plavim odeždama, Karausije je shvatio zašto mu se činilo da rimljanska ceremonija nije dovoljna, i zašto je, kada je čuo da je Gospa od Avalona u blizini, zamolio da dođe i ona. Tvrđava Adurni biće rimljanska, ali zemlja koju treba da zaštiti je Britanija.
<BR>&nbsp;&nbsp;&nbsp;&nbsp;&nbsp;Tokom rimljanskog obreda stajao je i znojio se u svojoj togi pod podnevnim suncem. Večeras je nosio lanenu tuniku obojenu u purpur, izvezenu po ivicama, i laki vuneni ogrtač sa zlatnom kopčom. Takva odeća dovoljno je ličila na nošnju njegovog plemena u Germaniji da bi ga podsetila na prošlost koje se odrekao kada je položio zakletvu Rimu. Narod njegovog oca prinosio je ponude Nehaleniji. Kakvoj li se boginji ovde mole?
<BR>&nbsp;&nbsp;&nbsp;&nbsp;&nbsp;Na zapadu se pojavi sjaj. Admiral se okrenuo na vreme da vidi ivicu sunca kako proviruje na trenutak iza brega, kao srp od rastopljenog metala. Dok je nestajalo, njegov pogled privuče slabiji sjaj. Jedna od žena palila je baklje. Podizala ih je, i na trenutak ju je ugledao kako stoji, nalik na boginju, sa rukama punim svetlosti. On trepnu i shvati da je to samo najmlađa sveštenica, kćer, kako su mu rekli, nekog lokalnog kralja. Dosad mu se činilo da je hladna i odsutna, ali sada, sa svetlošću koja joj je blistala na crnoj kosi i bledoj koži, bila je divna.
<BR>&nbsp;&nbsp;&nbsp;&nbsp;&nbsp;Vrhovna sveštenica, lica skrivenog iza vela, stade iza nje, a za njom ostale dve; jedna je nosila granu oskoruše, a druga štap jabukovog drveta okićen srebrnim praporcima.
<BR>&nbsp;&nbsp;&nbsp;&nbsp;&nbsp;"Ovo je čas između dana i noći, kada možemo da hodimo između svetova", začu se ispod vela glas Gospe Dierne. "Zidovi koje ćete ovde izgraditi biće od kamena, dovoljno snažni da odbiju oružje ljudi. Ali mi ćemo, hodeći, stvoriti drugačiju prepreku, štit od duha koji će odbijati duh vaših neprijatelja. Budite svedoci, vi što služite Britaniji i Rimu!"
<BR>&nbsp;&nbsp;&nbsp;&nbsp;&nbsp;"Ja sam svedok", reče Karausije.
<BR>&nbsp;&nbsp;&nbsp;&nbsp;&nbsp;"I ja", začu se iza njega Alektusov nešto viši glas.
<BR>&nbsp;&nbsp;&nbsp;&nbsp;&nbsp;"I ja", ozbiljno reče Cerialis.
<BR>&nbsp;&nbsp;&nbsp;&nbsp;&nbsp;Dierna prihvati njihove izjave lakim naklonom glave. Mora da tako carica prihvata zakletvu, pomisli Karausije. Pretpostavljao je da je Vrhovna sveštenica Avalona ravna carici, u svom domenu. Je li to zaista ista žena iz njegove vizije? Ako jeste, zna li to ona? Čudno se ponašala prema njemu; nije mogao da odredi da li joj se dopada ili ga prihvata samo po dužnosti.
<BR>&nbsp;&nbsp;&nbsp;&nbsp;&nbsp;No, sveštenice su već počele da kruže, skrećući udesno. Zvuk praporaca bio je sve slabiji.
<BR>&nbsp;&nbsp;&nbsp;&nbsp;&nbsp;"Koliko treba da stojimo ovde?" upita Cerialis posle nekog vremena. Sveštenice su stigle do najbližeg ugla i zastale da prinesu ponude duhovima zemlje. "Ne znam zašto su joj bili potrebni svedoci. Nema ništa da se vidi."
<BR>&nbsp;&nbsp;&nbsp;&nbsp;&nbsp;"Ništa?" šapnu Alektus drhtavim glasom. "Zar ne osećaš? One pevaju zid moći. Zar ne vidiš svetlucanje u vazduhu tamo gde su prošle?"
<BR>&nbsp;&nbsp;&nbsp;&nbsp;&nbsp;Cerialis se nakašlja, postiđeno gledajući admirala kao da bi da kaže: On je samo dete, svašta mu se pričinjava. No, Karausije je video Gospu od Avalona kako hodi po talasima. Sada nije video ništa, ali činilo mu se da neko neobično čulo potvrđuje Alektusove reči.
<BR>&nbsp;&nbsp;&nbsp;&nbsp;&nbsp;Čekali su dok su sveštenice išle u pravcu sunca, do najudaljenijeg ugla, a potom krenule ponovo ka njima. Trajao je dugi severni sumrak, i boje zalaska sunca bledele su od zlatne do ružičaste, i od ružičaste do carske purpurne, kao da je preko neba prevučen carski plašt. Procesija se zaustavila na narednom uglu, a potom krenula ka mestu gde će jednog dana biti glavna kapija.
<BR>&nbsp;&nbsp;&nbsp;&nbsp;&nbsp;"Hodite, vi koji ćete držati ovo mesto protiv naših neprijatelja!" uzviknu Gospa. Karausije u prvi mah nije razumeo. No, shvatio je da pokazuje na njega, pa je pošao napred. Zaustavio se pred njom. Lice joj je bilo skriveno, ali osećao je njen pogled na sebi.
<BR>&nbsp;&nbsp;&nbsp;&nbsp;&nbsp;"Šta ćeš dati, čoveče sa mora, da bi čuvao u bezbednosti narod ove zemlje?" Glas joj je bio tih, ali u njemu je bilo značenja čija ga je težina uznemiravala.
<BR>&nbsp;&nbsp;&nbsp;&nbsp;&nbsp;"Dao sam zavet da ću braniti imperiju", poče on, ali ona odmahnu glavom.
<BR>&nbsp;&nbsp;&nbsp;&nbsp;&nbsp;"Ovo nije pitanje volje, nego srca", reče ona. "Hoćeš li proliti krv svoga srca, ako zatreba, da bi sačuvao ovu zemlju?"
<BR>&nbsp;&nbsp;&nbsp;&nbsp;&nbsp;Ovu zemlju... pomisli on. Otkako je dodeljen kanalskoj floti, pretpostavljao je da je zavoleo Britaniju, kao što vojnik zavoli svako mesto na kome je dugo raspoređen. Ali ona nije to tražila od njega.
<BR>&nbsp;&nbsp;&nbsp;&nbsp;&nbsp;"Rođen sam u zemlji preko mora, i na rođenju sam dobio blagoslov bogova..." tiho reče on.
<BR>&nbsp;&nbsp;&nbsp;&nbsp;&nbsp;"Ali prešao si to more, i život ti je ponovo podarila Boginja kojoj služim", odvrati Dierna. "Da li se sećaš?"
<BR>&nbsp;&nbsp;&nbsp;&nbsp;&nbsp;On je zurio u nju, nazirući kroz veo onu koju je video u oluji. "Znači, jesi bila ti!"
<BR>&nbsp;&nbsp;&nbsp;&nbsp;&nbsp;Ona ozbiljno klimnu glavom. "I sada tražim da mi platiš što sam te spasla. Tvoja krv će te vezati za ovo tlo. Ispruži ruku."
<BR>&nbsp;&nbsp;&nbsp;&nbsp;&nbsp;Glas joj je bio potpuno siguran, i on, koji je jednom rečju mogao da pošlalje čitavu britansku flotu na more, smerno posluša.
<BR>&nbsp;&nbsp;&nbsp;&nbsp;&nbsp;Svetlost baklji poigravala je na malom srpu što ga je držala u ruci. Pre nego što je stigao išta da pita, ona mu prevuče oštrim vrhom preko meke kože na unutrašnjoj strani podlaktice. On se ugrize za usnu od bola i zagleda se u tamnu krv koja je izvirala iz posekotine i kapala na zemlju.
<BR>&nbsp;&nbsp;&nbsp;&nbsp;&nbsp;"Hrani ovu zemlju kao što ona tebe hrani", šapnu Gospa. "Krv krvlju, duša dušom. Kao što si se obavezao da čuvaš, ona se obavezala da daje, vezani ste službom i sudbinom..." Iznenada ga je pogledala, i glas joj je zadrhtao. "Zar se ne sećaš? Tvoje telo je odraslo u plemenu Menapi, koje obitava preko mora, ali tvoja duša je mnogo starija. Činio si ovo i ranije!"
<BR>&nbsp;&nbsp;&nbsp;&nbsp;&nbsp;Karausije se strese i obori pogled na tamne mrlje, tamo gde je njegova krv nahranila zemlju. Svakako je to video i ranije... On duboko udahnu, iznenada svestan kako se miris šume, oslobođen hlađenjem vazduha, meša sa mirisom mora. Trenutak vizije otkri mu visoko brdo sa krugom od kamenja na vrhu. Neprijatleji su bili svuda oko njega, rimski vojnici. Krv iz njegovih rana prskala je po zemlji dok je vitlao blistavim mačem...
<BR>&nbsp;&nbsp;&nbsp;&nbsp;&nbsp;A onda jedna baklja zapucketa i vrati ga u sadašnjost. No, sada je razumeo da ono što oseća prema Britaniji nije samo ljubav prema dužnosti. Sada je neće braniti samo iz ambicije, nego i iz ljubavi.
<BR>&nbsp;&nbsp;&nbsp;&nbsp;&nbsp;Dierna dade znak najmlađoj sveštenici, onoj po imenu Teleri, koja predade baklje ostalima. Obrisala mu je ruke krpicom koju je držala za pojasom, ozbiljnog i pažljivog lica, a onda je previ belom platnenom trakom.
<BR>&nbsp;&nbsp;&nbsp;&nbsp;&nbsp;Vrhovna sveštenica iscrta simbol iznad mesta gde je zemlja upila njegovu krv. "Onima koji dolaze u miru, ovaj put će biti uvek otvoren", svečano reče ona. "A biće zatvoren pred onima koji dolaze u ratu!" Potom se okrete ka istoku, podižući ruke, i kao u odgovor, mesec se diže nad zalivom kao srebrni štit.
<BR>
<BR>&nbsp;&nbsp;&nbsp;&nbsp;&nbsp;Sutradan je Cerialis pozvao rimske oficire na gozbu na obali. Kad su gosti stigli, Dierna je stajala pod hrastovim drvetom, gledajući kako njegove sluge postavljaju stolove i klupe. Da bi ukazao čast domaćinu, Karausije je obukao belu vojnu tuniku sa crvenim ivicama, a pojas i sandale bili su mu od crveno obojene kože sa graviranim pozlaćenim pločicama. Danas se odmah videlo da je vojni zapovednik. No, sinoć, dok su blagosiljali temelje njegove tvrđave, izgledao je kao kralj...
<BR>&nbsp;&nbsp;&nbsp;&nbsp;&nbsp;Šta li je njemu značila ta svetkovina? Nije očekivao da će ga ona pozvati, ali pokorio joj se. Doduše, ni ona nije planirala da ga obavezuje. No, kada u su stigle do kapije, slika čoveka na brodu i čoveka koji ju je gledao sa brda stopile su se u jednu, i znala je da zemlju neće zaštititi kamen i malter, nego krv onih koji se zakunu da će je braniti. A sada ga je zemlja poznavala, i bogovi, ali da li on to razume?
<BR>&nbsp;&nbsp;&nbsp;&nbsp;&nbsp;Bilo je potrebno još nešto, nešto zbog čega će on želeti da vrši dužnost koja ga obavezuje. Čitave noći progonili su je snovi o svetim kraljevima i kraljevskim venčanjima. Iznenada je iz toga iznikla slika baklji pod noćnim nebom, i sa njom zamisao - Teleri se možda neće dopasti, pomisli ona, ali poslužiće. Nije se ni setila da razmisli kako će se ona osećati dok bude gledala devojku kao Karausijevu nevestu.
<BR>&nbsp;&nbsp;&nbsp;&nbsp;&nbsp;Jedan Cerialisov rob ponudi je kotaricom bobica, da zavara glad dok ne počne gozba. Ona klimnu glavom, uze jednu i dodirnu dečakov rukav.
<BR>&nbsp;&nbsp;&nbsp;&nbsp;&nbsp;"Ako treba još da se čeka, idem da prošetam obalom. Idi kod rimskog zapovednika i pitaj da li će me pratiti."
<BR>&nbsp;&nbsp;&nbsp;&nbsp;&nbsp;Dok je gledala momka kako prilazi Rimljanima, shvatila je da ni to nije planirala. No, ideja svakako nije bila njena. Od one vizije pred Dugodnevicu, vodili su je bogovi; ako je otvorila svoj duh da ih čuje, mora verovati da je sve što čini njihova volja, a ne njena.
<BR>&nbsp;&nbsp;&nbsp;&nbsp;&nbsp;Admiralovo ponašanje bilo je besprekorno. Učtivo se držao na pravom rastojanju od nje dok su polako išli ka samoj vodi; nije je dodirivao, ali bio je dovoljno blizu da je pridrži ako bi se spotakla na kamenju. No, pogled mu je bio pun opreza kao da ide pravo na neprijatelja.
<BR>&nbsp;&nbsp;&nbsp;&nbsp;&nbsp;"Pitaš se u šta si se to uvalio. I ne veruješ mi", poče ona tiho. "Često je tako u sličnim prilikama. Kada uzbuđenje mine, stiže sumnja. Prvog jutra posle svog posvećenja, poželela sam da pobegnem iz Avalona. Ne plaši se, nije učinjeno ništa što bi uticalo na tvoju čast."
<BR>&nbsp;&nbsp;&nbsp;&nbsp;&nbsp;On podiže jednu obrvu, i duboke bore na njegovom licu na trenutak se umekšaše. Ona je pratila tu promenu sa neobičnim uzbuđenjem. Volela bih da ga vidim kako se smeje, pomisli.
<BR>&nbsp;&nbsp;&nbsp;&nbsp;&nbsp;"Zavisi od toga šta sam se tačno zakleo da..."
<BR>&nbsp;&nbsp;&nbsp;&nbsp;&nbsp;"Da braniš Britaniju, čak i po cenu smrti..." poče ona, ali on odmahnu glavom.
<BR>&nbsp;&nbsp;&nbsp;&nbsp;&nbsp;"To mi je ionako dužnost. Ovo je bilo nešto više. Jei li me začarala?"
<BR>&nbsp;&nbsp;&nbsp;&nbsp;&nbsp;Prešli su još nekoliiko koraka dok je Dierna premišljala. Dobro je što je on svestan moći obreda, ali to je značilo i da mora biti veoma oprezna pri odlučivanju šta će mu reći.
<BR>&nbsp;&nbsp;&nbsp;&nbsp;&nbsp;"Ja nisam veštica, nego sveštenica Velike Boginje, i bilo bi protivno mojim zavetima kada bih te prisiljavala na nešto... Ali ipak verujem da si vezan. Vezali su te sami bogovi", nastavi ona, "pre nego što smo se mi uopšte sreli."
<BR>&nbsp;&nbsp;&nbsp;&nbsp;&nbsp;"Onda kad sam te video u oluji?" odvrati Karausije. Lice mu se ponovo izmeni, ali ne vedrinom kao maločas nego nečim dubljim, možda čak i užasom. Dierna opet oseti onaj čudan bol, sada oštriji, kao da nosi oštricu u srcu. U obredu je preko njegovog lica videla drugo, mlađe, sa rimljanskim crtama i tamnom kosom. Znala je da je u tom životu on bio sveti kralj. Ali ko sam ja bila, u tom drugom, tako davnom životu?
<BR>&nbsp;&nbsp;&nbsp;&nbsp;&nbsp;"Kako može živa žena da hodi po talasima?"
<BR>&nbsp;&nbsp;&nbsp;&nbsp;&nbsp;"Moje telo je ležalo u trnasu - ti si video moj uobličeni duh, koji može da putuje veštinama koje su Misterija Avalona."
<BR>&nbsp;&nbsp;&nbsp;&nbsp;&nbsp;"Druidska znanja?" sumnjičavo upita on.
<BR>&nbsp;&nbsp;&nbsp;&nbsp;&nbsp;"Mudrost koju druidi čuvaju jer su je naučili od onih koji su došli ranije, iz Potopljenih Zemalja preko mora. Ono što je preostalo od tog znanja čuva moje sveto sestrinstvo. U Avalonu još ima moći", nastavi ona, "moći koja ti može biti od velike pomoći dok budeš branio ovu zemlju. Uz našu pomoć, odmah ćeš znati kada dođu razbojnici, i moći ćeš da izjedriš i presretneš ih dok se budu vraćali kući."
<BR>&nbsp;&nbsp;&nbsp;&nbsp;&nbsp;"A odakle će doći ta pomoć?" On iskrivi usne. "Moje dužnosti će me voditi uzduž i popreko ove obale i mora. Ne možeš provoditi čitavo vreme u obliku duha, savetujući me!"
<BR>&nbsp;&nbsp;&nbsp;&nbsp;&nbsp;"Istina je da u svom svetu imam dužnosti zahtevne koliko su i tvoje. Ali ako bi neko od mog naroda bio sa tobom, ona bi mogla da ti pomogne u nekim stvarima i da, kada je potreban veliki napor, razgovara u duhu sa mnom. Predlažem ti savez, i da bih ga zapečatila, daću ti jednu od mojih sveštenica."
<BR>&nbsp;&nbsp;&nbsp;&nbsp;&nbsp;Karausije odmahnu glavom. "Vojska ne dozvoljava da žena bude službeni..."
<BR>&nbsp;&nbsp;&nbsp;&nbsp;&nbsp;"Biće ti supruga", prekide ga Dierna. "Rekli su mi da nisi oženjen."
<BR>&nbsp;&nbsp;&nbsp;&nbsp;&nbsp;On zatrepta, i ona primeti da je pocrveneo. "Ja sam oficir..." reče on nekako bespomoćno. "Koga si mi namenila?"
<BR>&nbsp;&nbsp;&nbsp;&nbsp;&nbsp;Dierna u sebi odahnu od olakšanja. "Nisi više navikao da primaš naređenja", nasmeši se ona, "i misliš da sam vrlo svojeglava, znam. Ali mislim i na tvoje dobro i na službu ovoj zemlji. Teleri je devica koju ću ti dati; ona je kćer Eidina Minoka. Dovoljno je visokog porekla da bi ti bila dostojna žena, i veoma je lepa."
<BR>&nbsp;&nbsp;&nbsp;&nbsp;&nbsp;"Ona koja je noćas u obredu nosila baklje?" upita on. "Zaista je lepa, ali jedva da sam razgovarao sa njom."
<BR>&nbsp;&nbsp;&nbsp;&nbsp;&nbsp;Dierna odmahnu glavom. "Neću je terati u brak protiv njene volje. Kada pristane, razgovaraću sa njenim ocem, i svi će misliti da je brak ugovoren između vas dvojice, kao što je uobičajeno."
<BR>&nbsp;&nbsp;&nbsp;&nbsp;&nbsp;Teleri će verovatno žaliti što napušta Avalon, pomisli sveštenica, ali svakako će joj se dopasti da se uda za čoveka sa toliko moći. Dierna se zagleda u admiralova široka ramena i snažne i vešte ruke; oseti da joj se puls ubrzava, i na trenutak požele da je mogla da mu priđe kod Beltanskih vatri.
<BR>&nbsp;&nbsp;&nbsp;&nbsp;&nbsp;No, Teleri je mlađa i lepša. Ona će vršiti svoju dužnost na Avalonu, a Karausije će biti srećan sa Teleri u naručju.
<BR>
<BR>&nbsp;&nbsp;&nbsp;&nbsp;&nbsp;Na nebo su se navlačili oblaci. Teleri obrisa čelo velom i duboko udahnu lepljivi vazduh. Bilo joj je pomalo muka od njihanja nosiljke koja ju je vraćala neravnim putem ka Venti Belgarum, a vreme joj nimalo nije pomagalo. Znala je da će biti sve gore dok god ne počne kiša.
<BR>&nbsp;&nbsp;&nbsp;&nbsp;&nbsp;Barem se vraćala zajedno sa Diernom. Pogledala je stariju sveštenicu, koja je sedela u smirenoj ranvoteži, očiju sklopljenih kao da meditira. Kada su krenuli iz luke Adurni, radovala se, jer su se vraćali u Avalon. No, što je Dierna duže ćutala, Teleri je bivala sve napetija.
<BR>&nbsp;&nbsp;&nbsp;&nbsp;&nbsp;Na pola puta do Klauzentuma, zaobišli su odred vojnika koji su izravnavali put i polagali novo kamenje. Odatle je put bio pokriven šljunkom, pa su putovali lakše. Kao da ju je promena pokreta probudila, Vrhovna sveštenica se najzad pokrenu.
<BR>&nbsp;&nbsp;&nbsp;&nbsp;&nbsp;Teleri zausti da progovori, ali Dierna ju je pretekla.
<BR>&nbsp;&nbsp;&nbsp;&nbsp;&nbsp;"Provela si sa nama u Avalonu skoro tri godine. Uskoro ćeš moći da položiš zavete. Jesi li bila srećna tamo?"
<BR>&nbsp;&nbsp;&nbsp;&nbsp;&nbsp;Teleri je zurila u nju. "Srećna?" jedva uspe da izgovori. "Avalon je dom moga srca. Mislim da nikada i nigde nisam bila srećna dok nisam došla kod vas!" Naravno, ponekad se bunila zbog discipline, ali ipak joj je bilo daleko bolje nego zatvorenoj u očevoj kući.
<BR>&nbsp;&nbsp;&nbsp;&nbsp;&nbsp;Dierna klimnu glavom, ali u njenom pogledu bilo je nečeg čudnog.
<BR>&nbsp;&nbsp;&nbsp;&nbsp;&nbsp;"Učila sam što sam bolje mogla", reče Teleri. "Zar sveštenice nisu zadovoljne mnome?"
<BR>&nbsp;&nbsp;&nbsp;&nbsp;&nbsp;Sveštenica je blaže pogleda. "Zadovoljne su. Vrlo dobro ti je išlo." Potom nastupi kratka pauza. "Kada smo blagosiljale tvrđavu, šta si videla?"
<BR>&nbsp;&nbsp;&nbsp;&nbsp;&nbsp;Teleri je opet zurila u nju. Jedva je primorala um da se vrati na polje osvetljeno bakljama i zvezdama.
<BR>&nbsp;&nbsp;&nbsp;&nbsp;&nbsp;"Mislim da smo podigle moć. Koža mi je bridela..." Nesigurno je gledala sveštenicu.
<BR>&nbsp;&nbsp;&nbsp;&nbsp;&nbsp;"A rimljanski zapovednik, Karausije - šta misliš o njemu?"
<BR>&nbsp;&nbsp;&nbsp;&nbsp;&nbsp;"Izgleda snažan... sposoban... i verovatno i ljubazan", polako reče ona. "Iznenadila sam se kad si mu uzela krv za blagoslov."
<BR>&nbsp;&nbsp;&nbsp;&nbsp;&nbsp;"I on se iznenadio." Dierna se osmehnu. "Pred Dugodnevicu, kada sam se izdvojila tražeći vizije, videla sam ga." Teleri oseti da joj se oči šire dok joj je sveštenica pričala događaj. "On je Orao koji će nas spasti, Odabrani Branitelj", zaključi Dierna. "Ponudila sam mu savez sa Avalonom."
<BR>&nbsp;&nbsp;&nbsp;&nbsp;&nbsp;Teleri se namršti. Karausije joj nije izgledao kao heroj, a i svakako joj je delovao star. Ali Dierna je govorila dalje.
<BR>&nbsp;&nbsp;&nbsp;&nbsp;&nbsp;"Boginja nam je pružila mogućnost, a taj čovek, mada nije od naše krvi, ima drevnu dušu. Ali jedva da je budna u njemu. Potreban mu je saputnik da ga podseća i da bude njegova veza sa Avalonom..."
<BR>&nbsp;&nbsp;&nbsp;&nbsp;&nbsp;Teleri oseti kako joj malopređašnja mučnina iznenada steže utrobu. Dierna je uhvati za ruku. "Bivalo je i ranije da devojka obučavana u Avalonu bude data kralju ili vojskovođi, kako bi ga vezala za misterije. Kada sam ja bila mala, Eilan, princeza Demeta koju su na jeziku Rimljana zvali Helena, bila je data Konstantinu Hlorusu. Ali on je premeštan izvan Britanije. Sada se ponovo javlja potreba za takvim savezom."
<BR>&nbsp;&nbsp;&nbsp;&nbsp;&nbsp;Teleri proguta knedlu. "Zašto to govoriš meni?" upita ona šapatom.
<BR>&nbsp;&nbsp;&nbsp;&nbsp;&nbsp;"Zato što si ti najlepša i najnadarenija od naših devojaka koje još nisu položile zavet, i visokog si porekla, što će Rimljani ceniti. Ti moraš poći za Karausija."
<BR>&nbsp;&nbsp;&nbsp;&nbsp;&nbsp;Teleri se otrže; sama pomisao da legne sa muškarcem vratila ju je sećanje na Saksončeve grube ruke koje je drže. Tog časa je savlada mučnina, i ona grčevito zgrabi ivicu nosiljke, odgurnuvši zavese. Čula je Diernu kako dovikuje robovima da zaustave konje. Želudac, ispražnjen, poče da joj se smiruje i svet joj se ponovo vrati u žižu.
<BR>&nbsp;&nbsp;&nbsp;&nbsp;&nbsp;"Siđi", začu ona mirni glas sveštenice. "Eno potoka gde možeš da se umiješ i piješ. Tada će ti biti bolje."
<BR>&nbsp;&nbsp;&nbsp;&nbsp;&nbsp;Teleri dopusti robovima da joj pomognu pri izlasku iz nosiljke, crveneći od stida dok je osećala na sebi radoznale poglede ostalih sveštenica, i zabirnutost Alektusa, koji je predvodio pratnju.
<BR>&nbsp;&nbsp;&nbsp;&nbsp;&nbsp;"Evo, sad će ti biti dobro", govorila je Dierna.
<BR>&nbsp;&nbsp;&nbsp;&nbsp;&nbsp;Teleri obrisa usta i sede. Voda ju je oživela, i zaista se osećala bolje na čvrstom tlu. Videla je oblake kako se skupljaju na nebu, i crvene biljke u travi, i svetlucanje potoka, jasno kao i obično. Dašak vetra pomeri joj vlažnu kosu sa čela.
<BR>&nbsp;&nbsp;&nbsp;&nbsp;&nbsp;"To što si rekla", šapnu ona. "Ne mogu. Odabrala sam Avalon jer sam želela da služim Boginji. A znaš bolje od bilo koga zašto ne mogu da se podam muškarcu." Dierna ne zna šta traži od nje u tom braku. Žena je rob, a ona tog čoveka čak ni ne poznaje.
<BR>&nbsp;&nbsp;&nbsp;&nbsp;&nbsp;Dierna uzdahnu. "Kada su me odabrali za Vrhovnu sveštenicu, pokušala sam da pobegnem. Bila sam trudna sa prvim detetom, i znala sam da, ako mi zapadne ta sudbina, neću moći nikada da mu budem majka - barem ne uistinu - jer će prva briga uvek morati da mi bude dobro Avalona. Čitavu jednu noć ležala sam u močvari, plačući, dok se magla kovitlala oko mene. Posle nekog vremena shvatila sam da postoje drugi ljudi koji će se starati o mojoj deci, ali da tog časa zaista nema nikoga drugog ko bi mogao da preuzme terete Gospe od Avalona. Žalila sam za jednostavnom srećom u kojoj neću smeti da uživam, ali još više sam se plašila krivice, mnogo veće od one koju sam osećala zato što neću moći da pružim svom detetu svu svoju ljubav, krivice koja će me progoniti ako odbijem ovu dužnost. Mislim da bi smrt bila bolja od onoga što sam tada osećala.
<BR>&nbsp;&nbsp;&nbsp;&nbsp;&nbsp;Ali tik pred izlazak sunca, kada sam potrošila sve suze, okružila me je toplina, kao u majčinom naručju. U tom času sam znala da će moje dete imati svu ljubav koja mu je potrebna, jer će Boginja bdeti nad njim, i da ne treba da se bojim kako ću izneveriti one koji zavise od mene, jer će Ona delovati kroz mene.
<BR>&nbsp;&nbsp;&nbsp;&nbsp;&nbsp;Zato mogu da tražim da učiniš ovo, Teleri, jer znam koliko će ti teško biti. Kada polažemo zavet Avalonu, mi obećavamo da ćemo služiti Gospu prema Njenoj volji, a ne prema našoj. Zar misliš da te ne bih radije zadržala kraj sebe, da te gledam kao rasteš u lepoti kao mlado jabukovo drvo?" Dierna ponovo pruži ruke, i Teleri se ovog putna nije odmakla. "Znakovi su bili suviše jasni da bismo ih poricali. Britaniji je ovaj čovek potreban, ali on je suviše ukorenjen u ovaj život da bi se sećao mudrosti svoje duše. Ti moraš biti za njega Boginja, mila moja, i probuditi ga!"
<BR>&nbsp;&nbsp;&nbsp;&nbsp;&nbsp;Dierni zastade glas. Teleri ju je gledala, svesna koliko je starija žena voli.
<BR>&nbsp;&nbsp;&nbsp;&nbsp;&nbsp;"Gospa je okrutna što nas tako korisit!" uzviknu ona. Ali njeno srce govorilo je drugačije. Zar me ne voliš dovoljno da bi me zadržrala kraj sebe? Zar ne vidiš koliko želim da ostanem?
<BR>&nbsp;&nbsp;&nbsp;&nbsp;&nbsp;"Ona čini ono što mora, za dobro svih..." šapnu sveštenica, "i da bismo joj služile, moramo i mi tako."
<BR>&nbsp;&nbsp;&nbsp;&nbsp;&nbsp;Teleri pruži ruke, dodirnu Dierninu blistavu kosu, a Dierna je čvrsto zagrli.
<BR>&nbsp;&nbsp;&nbsp;&nbsp;&nbsp;Posle nekog vremena Teleri oseti vlagu na obrazima, i nije znala da li to sama Gospa plače na nebesima, ili su to njene sopstvene suze.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
