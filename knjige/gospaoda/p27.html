<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Krajem leta, sunce je plamtelo na potpuno vedrom nebu i pretvaralo travu u zlato. Druidi su duž ivice jezera iskopali bazen, gde su se sveštenice kupale. Po tako toplom vremenu nije bilo potrebe za oblačenjem, i žene su raširile svoje haljine po travi i sušile se na suncu, ili su sedele, pričajući, na klupama u senci ogromnog hrastovog drveta.
<BR>&nbsp;&nbsp;&nbsp;&nbsp;&nbsp;Vivijenina kosa donekle je izrasla posle redovnog letnjeg šišanja, ali i dalje je bilo dovoljno da zatrese glavom da bi je osušila. Sada se već navikla na kratku kosu, a po ovakvom danu i prijalo joj je što ne nosi dodatnu težinu. Raširila je tuniku na travu i legla, puštajući da joj sunce podari smeđu boju i drugde, a ne samo po rukama i nogama. Njena majka sedela je na jednom panju, tako da joj je telo bilo u senci, ali glavu je zabacila da uhvati sunce dok joj je Julija češljala kosu.
<BR>&nbsp;&nbsp;&nbsp;&nbsp;&nbsp;Gospa je obično nosila kosu upletenu oko glave i zakačenu ukosnicama, ali kad bi je rasplela, padala joj je preko kukova. Dok je češalj podizao svaki tamni pramen, kestenjasti prelivi hitali su niz njega kao plamen. Vivijen je kroz poluzatvorene kapke gledala majku kako se proteže od zadovljstva, kao mačka. Navikla je da smatra majku za malu i ružnu, večito namrštenu i usukanu, osim, naravno, kad bi se u obredu zaogrnula lepotom Boginje. Ali Ana sada nije bila ružna.
<BR>&nbsp;&nbsp;&nbsp;&nbsp;&nbsp;Dok je ovako sedela, bila je Boginja u minijaturi, tela izdeljanog od stare slonovače, sa glatkim trbuhom na kome su se videle beličaste pruge od rađanja, i sa dojkama visokim i čvrstim. Čak je izgledala i srećna. Obuzeta radoznalošću, Vivijen pusti da joj pogled iziđe iz žiže, kao što su je učili, da bi videla Aninu auru. Plamtela je ružičastom svetlošću, koja je bila najjača oko trbuha. Nikakvo čudo da se čak i običnim vidom primećuje sjaj.
<BR>&nbsp;&nbsp;&nbsp;&nbsp;&nbsp;Odjednom naježena od iznenadne, besne sumnje, Vivijen sede. Vukući tuniku za sobom, ona ode pravo do majke.
<BR>&nbsp;&nbsp;&nbsp;&nbsp;&nbsp;"Kosa ti je divna", mirno reče ona. Ana otvori oči, ali i dalje se smešila. Nešto se očito promenilo. "Ali imala si puno vremena da je puštaš. Postala si sveštenica sa petnaest godina, zar ne? A sledeće godine si rodila prvo dete", zamišljeno dodade ona. "Meni je sada devetnaest. Zar ne misliš da je vreme da položim zavete, majko, kako bih i ja mogla da puštam kosu?"
<BR>&nbsp;&nbsp;&nbsp;&nbsp;&nbsp;"Ne." Ana se nije ni pomerila, ali telo joj je postalo napeto.
<BR>&nbsp;&nbsp;&nbsp;&nbsp;&nbsp;"Zašto? Već sam najstarija u Kući Devojaka. Treba li da postanem najstarija devica u istoriji Avalona?"
<BR>&nbsp;&nbsp;&nbsp;&nbsp;&nbsp;Ana se ispravi sedeći, iako je još ostala donekle raspoložena. "Ja sam Gospa od Avalona i ja ću reći kada si spremna!"
<BR>&nbsp;&nbsp;&nbsp;&nbsp;&nbsp;"Koju veštinu nisam naučila? U kome zadatku nisam uspela?" uzviknu Vivijen.
<BR>&nbsp;&nbsp;&nbsp;&nbsp;&nbsp;"U poslušnosti!" Anine crne oči blesnuše, i Vivijen oseti majčinu moć, kao nalet vrelog vetra.
<BR>&nbsp;&nbsp;&nbsp;&nbsp;&nbsp;"Je li?" Ona posegnu za jedinim oružjem koje joj je ostalo. "Ili samo čekaš da postanem nepotrebna, kada budeš rodila dete koje sada nosiš?"
<BR>&nbsp;&nbsp;&nbsp;&nbsp;&nbsp;Videla je da je Ana pocrvenela, i znala je da je pogodila. Verovatno se to desilo na Dugodnevicu. Upitala se ko li je otac, i da li to čak i zna.
<BR>&nbsp;&nbsp;&nbsp;&nbsp;&nbsp;"Trebalo bi da se stidiš, u godinama kada bih ja trebala da ti rađam unuke, ti ponovo ostaješ trudna!"
<BR>&nbsp;&nbsp;&nbsp;&nbsp;&nbsp;Nije htela da zvuči optužujuće, ali i sama je čula žalostiv prizvuk u svom glasu, i sada je ona pocrvenela. Kad je Ana počela da se smeje, Vivijen se okrete, navlačeći tuniku, a majčin smeh pratio ju je kao kletva dok se trkom udaljavala.
<BR>&nbsp;&nbsp;&nbsp;&nbsp;&nbsp;Posle leta provedenog u radu, Vivijen je bila snažna i izdržljiva. Bilo joj je svejedno kuda ide, ali noge su joj same izabrale bezbednu stazu oko ivice jezera, sve dalje od Tora. Vrućine su isušile većinu močvara, i uskoro se našla dalje od Avalona nego što je ikada bila od dolaska. Ali trčala je i dalje.
<BR>&nbsp;&nbsp;&nbsp;&nbsp;&nbsp;Nije je zaustavio umor, nego magla, koja se iznenada podigla i zaklonila svetlost. Vivijen uspori, dok joj je srce ubrzano tuklo. Rekla je sebi da je to samo ovozemaljska magla, isparavanje vlažnog tla pod vrelim letnjim suncem. No, takva magla obično se pojavljuje predveče, a kad je poslednji put mogla da vidi sunce tek je počinjalo popodne. Svetlost je sada bila srebrnasta, i kao da je dopirala odasvud.
<BR>&nbsp;&nbsp;&nbsp;&nbsp;&nbsp;Vivijen stade i osvrte se. Pričalo se da je Avalon premešten na mesto između ljudskog i vilinskog sveta. Oni koji znaju čaroliju mogli su da prođu kroz maglu i stignu na ljudske obale. No, povrmeno bi neko pogrešio, i tada bi se izgubio u drugom svetu.
<BR>&nbsp;&nbsp;&nbsp;&nbsp;&nbsp;Majci bi bilo pametnije, pomisli ona dok joj se znoj sušio na iznenada lepljivoj koži, da me je pustila da uđem u maglu sa ljudske strane.
<BR>&nbsp;&nbsp;&nbsp;&nbsp;&nbsp;Magla se proređivala; načinila je još jedan korak, a onda stala, jer padina pred kojom se našla bila je puna jedre trave i potuno nepoznatog cveća. Bila je divna, ali nije spadala u njoj poznati svet.
<BR>&nbsp;&nbsp;&nbsp;&nbsp;&nbsp;Sa druge strane brega čula se pesma. Vivijen se namršti, jer glas, mada vrlo prijatan, nikako nije uspevao da pogodi melodiju. Ona oprezno razdvoji paprat i pogleda preko ivice brega.
<BR>&nbsp;&nbsp;&nbsp;&nbsp;&nbsp;Pevao je neki starac, sedeći u cveću. Teme mu je bilo izbrijano kao kod druida, ali nosio je bezobličnu tuniku od tamne vune, a na grudima mu je visio drveni krst. Mora da je, onako iznenađena, ispustila neki glas, jer on je ugleda i osmehnu se.
<BR>&nbsp;&nbsp;&nbsp;&nbsp;&nbsp;"Blagoslovena bila, mala vilo", tiho reče on, kao da se boji da će ona nestati.
<BR>&nbsp;&nbsp;&nbsp;&nbsp;&nbsp;"Šta radite ovde?" upita ona, spuštjaući se niz brdo.
<BR>&nbsp;&nbsp;&nbsp;&nbsp;&nbsp;"Mogao bih i ja tebe isto da pitam", reče on, primetivši njene izgrebane noge i oznojeno čelo. "Jer, mada zaista ličiš na vilinski narod, vidim da si smrtna devica."
<BR>&nbsp;&nbsp;&nbsp;&nbsp;&nbsp;"Možete da ih vidite?" uzviknu ona.
<BR>&nbsp;&nbsp;&nbsp;&nbsp;&nbsp;"Dat mi je taj dar, i mada me moja braća po veri upzoravaju da su ti stvorovi demoni ili privid, ne mogu da poverujem kako neko tako lep može biti zao."
<BR>&nbsp;&nbsp;&nbsp;&nbsp;&nbsp;"Znači da ste veoma neobičan monah, koliko ja znam o njima", reče Vivijen, sedajući kraj njega.
<BR>&nbsp;&nbsp;&nbsp;&nbsp;&nbsp;"Bojim se da je tako, ali ipak mi se čini da je naš Pelagije bio u pravu kada je propovedao da čovek treba da živi u miru sa svime pod kapom nebeskom. Mene je za sveštenika rukopoložio biskup Agrikola, i uzeo sam ime Fortunatus. On je Avgustinovu doktrinu, po kojoj su svi rođeni kao grešnici i mogu se nadati spasenju samo po milosti Božjoj, smatrao za jeres. Ali u Rimu misle drugačije, i zato popreko gledaju na nas u Britaniji. Braća na Inis Vitrinu primila su me i poslala da čuvam kapelu na Ptičjem ostrvu."
<BR>&nbsp;&nbsp;&nbsp;&nbsp;&nbsp;On se nasmeši; potom mu pogled postade oštar, i on pokaza iza nje. "Ššš - eno je; baš je lepa, je li?"
<BR>&nbsp;&nbsp;&nbsp;&nbsp;&nbsp;Vivijen polako okrete glavu, baš na vreme da vidi kako se talasavi sjaj ispod drveta zgušnjava u vitku priliku sa vencem od belih pupoljaka, odevenu u tanke, plavocrne velove.
<BR>&nbsp;&nbsp;&nbsp;&nbsp;&nbsp;"Pozdravljam te, dobra majko", promrmlja devojka pognuvši glavu, uz drevni pokret ruku.
<BR>&nbsp;&nbsp;&nbsp;&nbsp;&nbsp;"Ovo je devojka od stare loze, sestrice - poželimo joj dobrodošlicu!" Na te reči, vazduh se ispuni blistavim stvorenjima, zaogrnutim stotinama boja. Nekoliko trenutaka rojila su se oko nje; koža joj je bridela od dodira nematerijalnih ruku. Potom, uz tihi kikot, svi nestadoše. "Ah, sad razumem. Ti si sa onog drugog ostrva, sa Avalona." Otac Fortunatus klimnu glavom.
<BR>&nbsp;&nbsp;&nbsp;&nbsp;&nbsp;I ona klilmnu glavom. "Zovem se Vivijen."
<BR>&nbsp;&nbsp;&nbsp;&nbsp;&nbsp;"Kažu da je to vrlo blagosloveno ostrvo", mirno reče on. "Kako to da si zalutala?"
<BR>&nbsp;&nbsp;&nbsp;&nbsp;&nbsp;Ona ga je na trenutak sumnjičavo gledala, a on joj je uzvratio toliko nedužnim pogledom da ju je potpuno razoružao. Osetila je da nikada neće upotrebiti protiv nje ono što mu kaže, niti protiv njene majke - pitao ju je samo zato što se zabrinuo za nju.
<BR>&nbsp;&nbsp;&nbsp;&nbsp;&nbsp;"Bila sam ljuta. Moja majka je trudna - u njenim godinama - ali i dalje se ponaša prema meni kao da sam dete!" Vivijen odmahnu glavom; sada joj je bilo teško da se seti zašto je onoliko pobesnela.
<BR>&nbsp;&nbsp;&nbsp;&nbsp;&nbsp;Otac Fortunatus raširi oči. "Nemam nikakvog prava da ti delim savete, jer zaista znam vrlo malo o ženama, ali novi život je svakako razlog za radost, pogotovo što je svako rođenje neka vrsta čuda. Sigurno će joj biti potrebna tvoja pomoć oko bebe. Zar se ne bi radovala da držiš to maleno u rukama?"
<BR>&nbsp;&nbsp;&nbsp;&nbsp;&nbsp;Sada se Vivijen začudila; onako besna, nije ni pomislila na dete. Siroto stovrenjce, koliko će moći da ostane kraj Gospe? Svakako će biti potrebna bebi, ako već nije potrebna Ani. Otac Fortunatus bio je čudan stvor, ali razgovor sa njim joj je pomogao.
<BR>&nbsp;&nbsp;&nbsp;&nbsp;&nbsp;Ona podiže pogled, pitajući se hoće li moći da nađe put kući, i shvati da je rasuta srebrnasta svetlost zgasnula do purpurnih odsjaja.
<BR>&nbsp;&nbsp;&nbsp;&nbsp;&nbsp;"U pravu si - vreme je da se vratimo u svet", reče sveštenik.
<BR>&nbsp;&nbsp;&nbsp;&nbsp;&nbsp;"Kako nalazite put?"
<BR>&nbsp;&nbsp;&nbsp;&nbsp;&nbsp;"Vidiš li onaj kamen? Toliko je star da se nalazi i na Ptičijem ostrvu, i kada stanem na njega mogu malo da zavirim u Vilinsku Zemlju. Ima mnogo takvih mesta moći, izgleda, gde su velovi između svetova vrlo tanki. Došao sam pošto sam odslužio nedeljnu misu, da zahvalim Bogu na Njegovom delu, jer On je stvorio sve, i svakako je stvorio i ovo mesto, a ja ne znam ni za jedno lepše od ovoga. Slobodno pođi sa mnom, devojko. Na ostrvu Briga ima svetih žena koje će ti rado pružiti utočište..."
<BR>&nbsp;&nbsp;&nbsp;&nbsp;&nbsp;Ovo je prilika za kojom sam čeznula, pomisli Vivijen, da pobegnem i živim kako ja želim. No, ipak je odmahnula glavom.
<BR>&nbsp;&nbsp;&nbsp;&nbsp;&nbsp;"Moram da se vratim svojoj kući. Možda ću uspeti da nađem još koje mesto na kome su velovi tanki."
<BR>&nbsp;&nbsp;&nbsp;&nbsp;&nbsp;"U redu, ali zapamti ovaj kamen. Slobodno dođi ako ti zatrebam." Starac ustade i pruži ruke u blagoslovu, a Vivijen saže glavu da ga primi, kao da je pred njom druid.
<BR>&nbsp;&nbsp;&nbsp;&nbsp;&nbsp;Boginjo, vodi me, pomisli ona kad je starac nestao u tami. Odvažno sam govorila, ali nemam pojma kuda da pođem.
<BR>&nbsp;&nbsp;&nbsp;&nbsp;&nbsp;Ustala je i zatvorila oči, oslikavajući u umu ostrvo Avalon, smireno u purpurnom sumraku, sa poslednjnim ružičastim sjajem na zapadnom nebu i na vodi pod njim. Dok je smirivala svoje misli, začuše se prvi tonovi muzike, nalik na srebrnu kišu. Bili su gotovo nezemaljski lepi. No, muzika je povremeno zastajala, i u tim trenucima ljudske nesavršenosti znala je da to nije vilinska muzika, nego pesma gotovo nezemaljskog harfiste.
<BR>&nbsp;&nbsp;&nbsp;&nbsp;&nbsp;Nebo u Vilinskoj Zemlji nikada nije bilo sasvim vedro, ali ni sasvim mračno. Mogla je da vidi put kroz purpurni sumrak i ona polako pođe ka muzici. Sada je bila glasnija i toliko žalobna da je poželela da zaplače. Nije to bilo samo zbog harmonije nego i zbog čežnje koja se osećala u njoj. Harfista je svirao o tuzi, o čežnji, i preko brda i dolina dozivao je putnika da se vrati...
<BR>
<BR>&nbsp;&nbsp;&nbsp;&nbsp;&nbsp;Zimski snegovi beli
<BR>&nbsp;&nbsp;&nbsp;&nbsp;&nbsp;Potpuno su nestali,
<BR>&nbsp;&nbsp;&nbsp;&nbsp;&nbsp;I prazan je svet celi.
<BR>&nbsp;&nbsp;&nbsp;&nbsp;&nbsp;Oh, možda će ponovo biti,
<BR>&nbsp;&nbsp;&nbsp;&nbsp;&nbsp;Ali nikad više isti.
<BR>
<BR>&nbsp;&nbsp;&nbsp;&nbsp;&nbsp;Vivijen pođe za muzikom i konačno se nađe na livadi gde je večernja magla tek počinjala da se diže sa vlažnog tla. U daljini se pod nebom jasno video poznati obris Tora. No, njen pogled bio je uperen u nešto bliže, u Talesina, koji je sedeo na šupljikavoj sivoj steni, svirajući harfu.
<BR>
<BR>&nbsp;&nbsp;&nbsp;&nbsp;&nbsp;Prolećni cvetići beli
<BR>&nbsp;&nbsp;&nbsp;&nbsp;&nbsp;Potpuno su nestali,
<BR>&nbsp;&nbsp;&nbsp;&nbsp;&nbsp;I prazan je svet celi.
<BR>&nbsp;&nbsp;&nbsp;&nbsp;&nbsp;Oh, možda će ponovo biti,
<BR>&nbsp;&nbsp;&nbsp;&nbsp;&nbsp;Ali nikad više isti.
<BR>
<BR>&nbsp;&nbsp;&nbsp;&nbsp;&nbsp;Ponekad, kad bi svirao, slike o kojima je Talesin pevao toliko su se stapale sa muzikom da je bio siguran kako bi mogao da ih dodirne, samo ako bi podigao prste sa struna. Devojka koja je dolazila ka njemu, zgusnuvši se iz vilinske magle, u prvi mah mu je izgledala kao vila, visoko podignute glave i tako lakog koraka da nije bio siguran dodiruje li uopšte tlo. No, ako je i bila prikaza, bila je prikaza iz Avalona, jer taj klizeći korak učile su samo sveštenice.
<BR>
<BR>&nbsp;&nbsp;&nbsp;&nbsp;&nbsp;Letnje njive zlata pune...
<BR>
<BR>&nbsp;&nbsp;&nbsp;&nbsp;&nbsp;Očaranao ju je gledao, iako su njegovi prsti nastavljali muziku. Poznavao ju je, ali bila je stranac, jer njegovo srce je prizivalo dete koje je voleo, a ovo je bila žena, i to divna.
<BR>
<BR>&nbsp;&nbsp;&nbsp;&nbsp;&nbsp;Za hleb u hladne zimske dane.
<BR>
<BR>&nbsp;&nbsp;&nbsp;&nbsp;&nbsp;Utom ga ona pozva po imenu, i to razbi čaroliju. Imao je vremena samo koliko da spusti harfu pre nego što mu se bacila u naručje, jecajući.
<BR>&nbsp;&nbsp;&nbsp;&nbsp;&nbsp;"Vivijen, mila moja..." Pogladio ju je po leđima, svestan da ne drži u zagrljaju dete. "Strepeo sam za tebe."
<BR>&nbsp;&nbsp;&nbsp;&nbsp;&nbsp;Ona se odmače da ga pogleda. "Bio si užasnut - čulo se po pesmi. A moja majka? Je li i ona užasnuta? Pitala sam se je li već počela potraga po močvari."
<BR>&nbsp;&nbsp;&nbsp;&nbsp;&nbsp;Talesin se zamisli. Gospa je malo govorila, ali video je u njenim očima mučan strah.
<BR>&nbsp;&nbsp;&nbsp;&nbsp;&nbsp;"Prepala se. Zašto si pobegla?"
<BR>&nbsp;&nbsp;&nbsp;&nbsp;&nbsp;"Bila sam besna", reče Vivijen. "Ne boj se, neću više nikad... čak ni kada se dete rodi. Jesi li znao?" iznenada upita ona.
<BR>&nbsp;&nbsp;&nbsp;&nbsp;&nbsp;Zaslužuje istinu, pomisli on i klimnu glavom.
<BR>&nbsp;&nbsp;&nbsp;&nbsp;&nbsp;"Desilo se kraj vatri, na Dugodnevicu." Video je da je shvatila i upitao se zašto ga je pomalo stid.
<BR>&nbsp;&nbsp;&nbsp;&nbsp;&nbsp;"Znači, ovog puta se sećaš", reče ona tiho. "A sada više nisam potrebna ni tebi ni njoj."
<BR>&nbsp;&nbsp;&nbsp;&nbsp;&nbsp;"Vivijen, nije istina!" Talesin je želeo da kaže kako će joj uvek biti otac, pogotovo sada, kada njena majka nosi njegovo dete, ali ovog trenutka, kada je toliko ličila na Anu kad je bila mlada, shvatio je da njegova osećanja nisu potpuno očinska, i nije znao šta da joj kaže.
<BR>&nbsp;&nbsp;&nbsp;&nbsp;&nbsp;"Ona neće da me proizvede u sveštenicu! Šta da radim?"
<BR>&nbsp;&nbsp;&nbsp;&nbsp;&nbsp;Talesin je ipak bio druid, i ma koliko muškarac u njemu bio zbunjen, sveštenik je reagovao na taj uzvik.
<BR>&nbsp;&nbsp;&nbsp;&nbsp;&nbsp;"Postoji jedna stvar koju možeš da radiš baš zato što si devica", reče on, "nešto za šta postoji velika potreba. Druidima su data na čuvanje Četiri Blaga. Mač i Koplje mogu da čuvaju naši sveštenici, Tanjir čuva žena, ali Pehar može da čuva samo devica. Hoćeš li da se primiš toga?"
<BR>&nbsp;&nbsp;&nbsp;&nbsp;&nbsp;"Hoće li mi majka dozvoliti?"
<BR>&nbsp;&nbsp;&nbsp;&nbsp;&nbsp;Video je kako se bol na njenom licu pretvara u čuđenje.
<BR>&nbsp;&nbsp;&nbsp;&nbsp;&nbsp;"Mislim da je volja Boginje da tako učiniš, Vivijen, a to je nešto čemu se čak ni Gospa od Avalona ne može protiviti."
<BR>&nbsp;&nbsp;&nbsp;&nbsp;&nbsp;Ona se nasmeši, ali u Talesinovom srcu još je bilo tuge, a u mislima je još imao novu strofu koja kao da je bila deo iste pesme...
<BR>
<BR>&nbsp;&nbsp;&nbsp;&nbsp;&nbsp;Dete što je tu trčalo,
<BR>&nbsp;&nbsp;&nbsp;&nbsp;&nbsp;Potpuno je nestalo
<BR>&nbsp;&nbsp;&nbsp;&nbsp;&nbsp;I mesto njega vidim ženu.
<BR>&nbsp;&nbsp;&nbsp;&nbsp;&nbsp;Oh, možda će ponovo biti,
<BR>&nbsp;&nbsp;&nbsp;&nbsp;&nbsp;Ali nikad više ista.
<BR>
<BR>&nbsp;&nbsp;&nbsp;&nbsp;&nbsp;Svuda u Zapadnoj Zemlji, ljudi su hitali da prikupe letinu, jer i Saksonci su je prikupljali, svojim krvavim mačevima. Glasine su letele kao jata gavranova. Jedna banda, pod Hengestom, spalila je Kalevu; druga, koju je vodio njegov brat Horsa, nije uspela da zauzme Ventu Belgarum, ali je otišla da uništi Sorviodunum. Ako budu želeli da nastave, svakako će poći na sever, ka bogatom plenu u Akve Sulis i Mendipu. Ali postojao je još jedan put, manje korišćen, koji je vodio pravo na zapad, ka Lindinisu.
<BR>&nbsp;&nbsp;&nbsp;&nbsp;&nbsp;Mada Saksonci nisu bili dovoljno brojni da nasele ovu zemlju, imali su dovoljno ratnika da je do te mere obogalje da postane plen nekog kasnijeg napada. Pričalo se da varvari ne mare za gradove i radionice. Kada popiju svo oteto vino, vraćaju se svom lošem pivu. Oni su hteli samo zemlju - plodnu zemlju, visoku zemlju, koju neće progutati, kao u njihovoj domovini, slani morski talasi.
<BR>&nbsp;&nbsp;&nbsp;&nbsp;&nbsp;Narod Letnje Zemlje klimao je glavom i govorio da će oni u svojim močvarma ostati bezbedni, ali u ovako sušnoj godini trava sa viših livada mogla se kositi za seno, a mesta gotovo uvek sakrivena vodom sada su bila pokrivena blistavo zelenim tepihom.
<BR>&nbsp;&nbsp;&nbsp;&nbsp;&nbsp;No, Vivijen nije obraćala mnogo pažnje na to. Šta god varvari mogli da unište, na Avalon svakako neće doći. Nije se uznemirila ni kada je majčina trudnoća postala očigledna, jer Talesin je održao reč, i ona je konačno imala svoj cilj. Učila je o Četiri Blaga zajedno sa ostalim novakinjama, ali sada je shvatala da je to bio samo početak, iako je već bilo više nego što je znala većina drugih ljudi. Ono što joj je sada bilo potrebno nije bilo novo znanje - za rukovanje svetim predmetima nije potrebna samo mudrost uma, nego i mudrost srca. Da bi postala Čuvar Grala, morala je da se izmeni.
<BR>&nbsp;&nbsp;&nbsp;&nbsp;&nbsp;Obuka je, na neki način, bila naporna koliko i obuka novakinja, ali daleko usmerenija. Svakog dana se kupala u vodi svetog kladenca. Sveštenice su uvek pile tu vodu, ali ona se sada mnogo lakše hranila, uglavnom voćem i povrćem uz tek nešto malo žitarica, a izbegavala je i mleko i sir. Smršala je i ponekad joj se vrtelo u glavi; kretala se kroz svet kao da korača pod vodom, ali pod tim nejasnom svetlom sve stvari postajale su joj prozirne, i mogla je mnogo jasnije da vidi između svetova.
<BR>&nbsp;&nbsp;&nbsp;&nbsp;&nbsp;Kako je napredovala sa obukom, počela je da shvata zašto je bilo teško naći devicu za tu dužnost. Sasvim mlada devojka ne bi imala dovoljno snažan um i snažno telo, a obično bi, kada dospe u njene godine, već postajala sveštenica i koristila pravo da prilazi Beltanskim vatrama. Nije joj nimalo smetalo što je mlađe devojke, koje su se dosad pitale šta je zgrešila, pa da nikako ne postaje sveštenica, sada posmatraju sa nekom vrstom divljenja.
<BR>&nbsp;&nbsp;&nbsp;&nbsp;&nbsp;Dok je gledala kako majčino telo bubri od trudnoće, Vivijen je ostajala smirena i ljupka, uživajući u svom devičanstvu. Bila je svesna da Gral, kao i Boginja, ima mnogo obličja, ali činilo joj se jasno da je najvažnije ono obličje u kome ga čuvaju druidi, kao blistavi sud besprekorne čistote.
<BR>&nbsp;&nbsp;&nbsp;&nbsp;&nbsp;Veče pred jesenju ravnodnevicu, kada se godina nalazi na granici između sunca i senke, druidi su došli po nju. Obukli su je u haljinu još besprekornije belu od njihovih, i u nemoj procesiji poveli je ka podzemnoj odaji. Tu je ležao mač na kamenom oltaru, u kanijama ispucalim od starosti. Kraj zida je stajalo oslonjeno koplje. Pored njega su se u zidu nalazile dve niše. U nižoj je, na belom platnu, počivao tanjir. U gornjoj - Vivijeni zastade dah kada je prvi put ugledala Gral.
<BR>&nbsp;&nbsp;&nbsp;&nbsp;&nbsp;Nije znala kako bi izgledao neposvećenom oku - možda kao glinena šolja, ili kao srebrni pehar, ili kao staklena činija sa mozaikom žućkastog cveća. Vivijen je videla sud toliko čist da kao da nije bio načinjen od kristala nego od čiste vode, koja je pristala da se uobliči u polukuglu. Bila je sigurna da će njeni smrtni prsti naprosto proći kroz njega. Ali rekli su joj da mora da ga uzme, i ona pođe napred.
<BR>&nbsp;&nbsp;&nbsp;&nbsp;&nbsp;Približavajući se, osetila je prvo pritisak, a onda plimu protiv koje se probijala kao da ide kroz potok. Ili je to možda vibracija, nejasno pomisli ona, jer sada kao da je čula blago brujanje, ako joj to nije zvonilo u ušima. Bilo je tiho, ali brzo je nadjačalo sve ostale zvuke. Kad se još primakla, upitala se hoće li joj se kosti rastočiti.
<BR>&nbsp;&nbsp;&nbsp;&nbsp;&nbsp;Na tu pomisao Vivijen oseti drhtaj straha. Osvrnula se - druidi su je posmatrali sa iščekivanjem, jer očito su želeli da nastavi. Rekla je sebi da su strahovi koji su je obuzeli potpuno iracionalni, ali i dalje ih je osećala.
<BR>&nbsp;&nbsp;&nbsp;&nbsp;&nbsp;Šta ako su se Talesin i njena majka zaverili da je se ovako otarase? Bila to istina ili ne, dobro je znala da bi joj donelo smrt ukoliko dodirne Gral dok je uplašena. Rekla je sebi da ne mora to da učini. Može da se okrene i ode, i da živi u sramoti. Ali ako može da bira između smrti i života kakav je dosada vodila, nema šta da izgubi.
<BR>&nbsp;&nbsp;&nbsp;&nbsp;&nbsp;Ona ponovo pogleda Gral, i ovog puta ugleda posudu punu mora prostora, punu zvezda. Iz te tame dopirao je glas, toliko tih da ga je jedva čula, a ipak ga je osećala i u kostima.
<BR>&nbsp;&nbsp;&nbsp;&nbsp;&nbsp;"Ja sam poništenje svega što je prošlo; iz Mene potiče sve što će doći. Obujmi Me, i Moje tamne vode će te poneti, jer Ja sam Pehar Žrtve.
<BR>&nbsp;&nbsp;&nbsp;&nbsp;&nbsp;Ali ja sam i sud Rođenja, i iz Mojih dubina možeš se ponovo roditi. Kćeri, hoćeš li Mi prići i izneti Moju moć u svet?"
<BR>&nbsp;&nbsp;&nbsp;&nbsp;&nbsp;Vivijen je osećala da joj niz obraze teku suze, jer u tom glasu nije čula Anu, nego pravu Majku za kojom je oduvek čeznula. Zastala je na tački ravnoteže između Tame i Svetlosti, i uzela Gral.
<BR>&nbsp;&nbsp;&nbsp;&nbsp;&nbsp;Odaju zahvati talas zračenja, oboje i nijedno. Jedan druid kriknu i istrča napolje; drugi pade u nesvest. Ali ostala lica bila su otvorena i puna divljenja, i kada je Devica, sada svesna da je nešto više nego samo Vivijen, podigla Gral, ona sinuše od radosti.
<BR>&nbsp;&nbsp;&nbsp;&nbsp;&nbsp;Prošla je između njih i popela se stepeništem, noseći između dlanova sveti sud. Odmerenim korakom, pošla je stazom koja je vodila ka svetom kladencu, gde je voda neprekidno izvirala iz svojih tajnih izvorišta, i tu je kleknula i napunila posudu. Iz udubljenja u kućici oko kladenca javi se sjaj, sa mesta gde je ležala skrivena bočica sa svetom krvlju koju je otac Josif prepustio na staranje sveštenicama. Voda je iz svetog izvora tekla bistra i čista, ali na kamenu je ostavljala krvave mrlje. Dok ga je Vivijen podizala, Gral poče da sija ružičastom svetlošću.
<BR>&nbsp;&nbsp;&nbsp;&nbsp;&nbsp;Taj divni sjaj sijao je kao zora u ponoć dok je nastavljala nizbrdo, stazom ka jezeru. Tu je ponovo podigla Gral i izlila njegov sadržaj u blistavom mlazu, pavo u vodeno prostranstvo. Pred njenim izmenjenim vidom, voda kladenca nosila je u sebi sjaj koji se širio u blistavim česticama, sve dok nije zablistalo čitavo jezero. Sve što bi voda dodirnula, znala je, primiće delić blagoslova, ne samo u Avalonu, nego u svim svetovima.
<BR>&nbsp;&nbsp;&nbsp;&nbsp;&nbsp;Vivijeni je ceremonija Grala donela ogroman mir. No, u spoljašnjem svetu još su harali Saksonci.
<BR>&nbsp;&nbsp;&nbsp;&nbsp;&nbsp;Jedno veče, nekoliko sedmica kasnije, kada su dani počinjali da kraćaju sa dolaskom Samena, jedna od devojaka dotrča sa jezera sa vešću da stiže barka. Veslao je Heron, jedan od retkih iz naroda močvare koji je znao čaroliju kojom se prolazi kroz magle Avalona, ali putnik je, sudeći po odeći, bio jedan od sveštenika sa ostrva Inis Vitrin. Pre nego što bi Vrhovna sveštenica stigla išta da kaže, svi koji su to čuli pohitaše nih stazu.
<BR>&nbsp;&nbsp;&nbsp;&nbsp;&nbsp;Barka se nasuka na blato; ostavivši unutra monaha vezanih očiju, vozar iziđe na obalu, gacajući kroz plićak.
<BR>&nbsp;&nbsp;&nbsp;&nbsp;&nbsp;"Otac Fortunatus!" uzviknu Vivijen, požurivši napred. Ana je zapanjeno pogleda, ali nije bilo vremena za pitanja.
<BR>&nbsp;&nbsp;&nbsp;&nbsp;&nbsp;"Herone, zašto si doveo ovog stranca bez moje dozvole?"
<BR>&nbsp;&nbsp;&nbsp;&nbsp;&nbsp;Na glas Vrhovne sveštenice, vozar pade na kolena. Pognuo se dok nije čelom dodirnuo blato, a monah je okrenuo glavu kao da može da je vidi ušima. Ruke mu nisu bile vezane, ali Vivijen je primetila da nije ni pokušao da ukloni povez sa očiju.
<BR>&nbsp;&nbsp;&nbsp;&nbsp;&nbsp;"Gospo, doveo sam ga da govori za mene! Vučji narod..." On zatrese glavom i ućuta, drhteći.
<BR>&nbsp;&nbsp;&nbsp;&nbsp;&nbsp;"On misli na Saksonce", reče na to Fortunatus. "Opljačkali su Lindinis i došli dovde. Heronovo selo, koje leži na južnoj obali jezera, već je u plamenu. Njegov narod našao je utočište u našoj opatiji, ali ako Saksonci stignu i tamo, kao što će najverovatnije biti, mi se ne možemo boriti. Ne krivite ovog čoveka, jer bila je moja zamisao da dođemo. Mi iz opatije spremni smo da postanemo mučenici vere, ali čini mi se bezdušno da nedužni muškarci, žene i deca umru sa nama. Trudili smo se da ih pokrstimo, ali oni i dalje više veruju u stare bogove nego u nove. Meni nije poznata moć koja bi ih zaštitila, osim moći Avalona."
<BR>&nbsp;&nbsp;&nbsp;&nbsp;&nbsp;"Ti si vrlo čudan monah ako tako veruješ!" uzviknu Vrhovna sveštenica.
<BR>&nbsp;&nbsp;&nbsp;&nbsp;&nbsp;"On može da vidi vilinski narod i uživa njihovo poštovanje", reče Vivijen.
<BR>&nbsp;&nbsp;&nbsp;&nbsp;&nbsp;On okrete glavu ka njoj i nasmeši se. "Jesi li to ti, vilinska device? Drago mi je što znam da si se bezbedno vratila kući."
<BR>&nbsp;&nbsp;&nbsp;&nbsp;&nbsp;"Čula sam tvoju molbu, ali takvu odluku ne mogu smesta da donesem", reče Ana. "Moraš sačekati dok se posavetujem sa ostalima. Još bolje, neka te Heron vrati na tvoje ostrvo. Ako odlučimo da vam priteknemo u pomoć, neće nam biti potreban vodič!"
<BR>
<BR>&nbsp;&nbsp;&nbsp;&nbsp;&nbsp;Rasrpava u valikoj sali trajala je sve do mraka.
<BR>&nbsp;&nbsp;&nbsp;&nbsp;&nbsp;"Avalon je tajno mesto još od Karausijevih vremena", tvrdila je Elena. "Pre toga, koliko sam čula, Vrhovne sveštenice ponekad su se uplitale u poslove sveta, i to je uvek ispadalo loše. Mislim da ne treba da menjamo politiku koja nam je tako dobro služila."
<BR>&nbsp;&nbsp;&nbsp;&nbsp;&nbsp;Jedan druid odlučno je klimao glavom. "Tako je, i meni se čini da ovaj napad, pogotovo tako strašan, samo potvrđuje vrednost naše izolacije."
<BR>&nbsp;&nbsp;&nbsp;&nbsp;&nbsp;"Saksonci su pagani", reče Nektan. "Možda nam čine uslugu što oslobađaju zemlju od hrišćana, koji nazivaju našu Boginju demonom i ubijaju nas kao da smo sledbenici tog njihovog đavola."
<BR>&nbsp;&nbsp;&nbsp;&nbsp;&nbsp;"Ali oni ne ubijaju samo hrišćane!" pobuni se Julija. "Ako pobiju narod iz močvare, ko će upravljati barkama koje nas prevoze jezerom kada moramo da putujemo u Britaniju?"
<BR>&nbsp;&nbsp;&nbsp;&nbsp;&nbsp;"Bilo bi stramno da ih napustimo, njih koji su nam služili tako dugo i tako dobro", dobaci jedan od mlađih druida.
<BR>&nbsp;&nbsp;&nbsp;&nbsp;&nbsp;"A hrišćani u opatiji su drugačiji", stidljivo reče Mandua. "Zar se nije i sama Majka Kaileja sprijateljila sa njihovim osnivačem?"
<BR>&nbsp;&nbsp;&nbsp;&nbsp;&nbsp;"Kada ćete koristiti svoje moći, ako ne sada?" upita mladi druid. "Zašto uopšte učite magiju ako je ne koristite onda kada je potrebna?"
<BR>&nbsp;&nbsp;&nbsp;&nbsp;&nbsp;"Moramo da čekamo Spasioca koga su obećali bogovi", reče Elena. "On će uzeti Mač i oterati ovo zlo iz zemlje!"
<BR>&nbsp;&nbsp;&nbsp;&nbsp;&nbsp;"Neka samo što pre dođe!" šapnu Mandua.
<BR>&nbsp;&nbsp;&nbsp;&nbsp;&nbsp;Još su raspravljali kada je Vivijen izišla iz sale, jer više nije mogla da ih sluša. Otac Fortunatus nije joj uputio samo lepe želje, jer nikako nije mogla da ga zaboravi. Svakako nisu baš svi hrišćani fanatici, ako među njima ima i takvih ljudi. A znala je da još postoji veza između Avalona i Inis Vitrina. Uprkos zaštiti kojom su se sveštenice toliko ponosile, stalno se pitala hoće li uništenje Inis Vitrina ipak imati uticaja i na Avalon.
<BR>&nbsp;&nbsp;&nbsp;&nbsp;&nbsp;Kao što joj se često dešavalo u poslednje vreme, Vivijen vide da je i nehotice pošla ka svetilištu gde su čuvana Blaga. Imala je pravo da ulazi i izlazi kad god poželi, i druid koji je stajao na straži mirno joj se ukloni s puta.
<BR>&nbsp;&nbsp;&nbsp;&nbsp;&nbsp;Zašto ih čuva? - upita se ona, posmatrajući avetinjski sjaj moći što je dopirao kroz platno kojim su predmeti bili pokriveni. Istina, ona je upotrebila Gral da blagoslovi zemlju, ali Avalon je ionako već bio sveto mesto. Zemlja kojoj je blagoslov potreban leži u spoljašnjem svetu. Još od Gavena niko nije koristio mač; nije ni znala kada su poslednji put upotrebljeni Tanjir i Koplje. Za koga ih onda čuvaju?
<BR>&nbsp;&nbsp;&nbsp;&nbsp;&nbsp;Kao da je osetio njene misli, Gral jače zasija. On želi ovo, pomisli Vivijen u čudu. On želi da deluje u svetu!
<BR>&nbsp;&nbsp;&nbsp;&nbsp;&nbsp;Ona se priseti proteklih nekoliko dana. Iako više nije bila obavezna na sva uzdržavanja kao u sedmicama pred ravnodnevicu, ona se navikla na takvu ishranu, a danas, zbog silnih uzbuđenja, nije jela ništa još od podneva. Umirena, ona duboko uzdahnu i pođe ka Gralu.
<BR>&nbsp;&nbsp;&nbsp;&nbsp;&nbsp;"Šta to radiš?" Na vratima je stajao Talesin, očiju punih straha. "Nije bilo priprema, nije bilo ceremonije..."
<BR>&nbsp;&nbsp;&nbsp;&nbsp;&nbsp;"Radim ono što treba. Svi ste suviše nesložni da biste preduzeli nešto, ali ja vidim samo potrebu i osećam da Gral želi da odgovori. Hoćeš li mi odreći to pravo?"
<BR>&nbsp;&nbsp;&nbsp;&nbsp;&nbsp;"Imaš pravo. Ti si Čuvar." Jedva je uspeo da joj odgovori. "Ali ako si pogrešno razumela njegove želje, Gral će te uništiti..."
<BR>&nbsp;&nbsp;&nbsp;&nbsp;&nbsp;"Rizikujem samo svoj život i imam pravo i na to..." blago reče ona i vide kako se njegovo lice menja, iz običnog ljudskog u nešto veće, kao što je videla da se povremeno dešavalo tokom obreda.
<BR>&nbsp;&nbsp;&nbsp;&nbsp;&nbsp;"Kako ćeš preći na drugo ostrvo?"
<BR>&nbsp;&nbsp;&nbsp;&nbsp;&nbsp;"Ako treba da budem tamo, onda Gral svakako ima moć da mi pokaže put."
<BR>&nbsp;&nbsp;&nbsp;&nbsp;&nbsp;On pognu glavu. "Tako je. Idi do kladenca i obiđi oko njega tri puta, držeći u umu mesto na koje želiš da odeš, i kada završiš treći krug, bićeš tamo. Ne mogu da ti zabranim, ali pratiću te, ako pristaješ, da te pazim..."
<BR>&nbsp;&nbsp;&nbsp;&nbsp;&nbsp;Vivijen klimnu glavom, a onda sjaj izbrisa sva ljudska čula dok je podizala Gral.
<BR>
<BR>&nbsp;&nbsp;&nbsp;&nbsp;&nbsp;Talesinu je bilo jasno da su Moći Avalona sačuvale svoje tajne, jer Devica koja je nosila Gral više nije bila Vivijen. No, on je sačuvao dovoljno svesti o sebi da oseti i strah i divljenje dok su prolazili između svetova. A onda slatku tamu Avalona zameni miris dima, a noćnu pesmu cvrčaka krici samrtnika.
<BR>&nbsp;&nbsp;&nbsp;&nbsp;&nbsp;Ljudi Belog Zmaja napadali su Inis Vitrin. Neke zgrade već su bile u plamenu. Tamnoputi narod iz močvare pokušavao je da se brani, ali izgledali su kao deca pred snažnim Saksoncima. Borba se proširila od isposnica skupljenih oko stare crkve, po čitavom monaškom voćnjaku i oko pomoćnih zgrada sagrađenih oko kladenca.
<BR>&nbsp;&nbsp;&nbsp;&nbsp;&nbsp;Devica stade pred njim, gledajući prizor. Gral, još zaklonjen velom, držala je prigrljen na grudi, i od njega joj je blistalo čitavo telo. U dubini kuće oko kladenca, kao u odgovor, pojavi se crvenkasti sjaj. Utom je neko ugleda i uzviknu. Narod močvare zastade, ali Saksonci, koji su čuli reč 'blago', potrčaše ka njoj, urlajući kao vukovi na tragu.
<BR>&nbsp;&nbsp;&nbsp;&nbsp;&nbsp;Saksonci su napadali vatrom. Pravo je, pomisli Talesin, da im se suprotstavi moć Vode. Iako ga je njihovo urlikanje nerviralo, ostao je da stoji odmah iza Device ka kojoj su hitali, a ona ih je posmatrala potpuno smireno. A onda, kada je već video odsjaj vatre na iskeženim zubima najbližeg Saksonca, onda podiže platno sa Grala.
<BR>&nbsp;&nbsp;&nbsp;&nbsp;&nbsp;"Oh, ljudi krvi, gledajte krv svoje Majke!" uzviknu ona jasnim glasom, i poče da izliva vodu koju je zagrabila sa kladenca u Avalonu. "Ljudi pohlepe, primite blago koje ste želeli i hodite Meni!"
<BR>&nbsp;&nbsp;&nbsp;&nbsp;&nbsp;Talesinu se činilo da se ka njima izliva reka svetlosti, toliko blistava da je jedva mogao da gleda u nju. No, Saksonci počeše da se teturaju kao da su oslepeli, urlajući nešto o tami. A onda ih voda proguta, i oni se podaviše.
<BR>
<BR>&nbsp;&nbsp;&nbsp;&nbsp;&nbsp;U narednim danima čuli su onoliko verzija čitavog događaja koliko očiju ga je videlo. Neki monasi zaklinjali su se da se pojavio lično sveti Josif, držeći u ruci usplamtelu bočicu sa krvlju Hristovom, koju je on doneo u Britaniju. Preživeli Saksonci zaklinjali su se da su videli veliku kraljicu Donjeg Sveta lično, pre nego što je reka koja okružava svet nabujala da ih proguta. Ljudi iz močvare, tajanstveno se smešeći, govorili su među sobom o boginji kladenca koja im je još jednom pomogla u nevolji.
<BR>&nbsp;&nbsp;&nbsp;&nbsp;&nbsp;Možda je Talesin bio najbliži istini kada je opisivao Vrhovnoj sveštenici šta se dogodilo, jer on je bio dovoljno mudar i znao je da ljudske reči mogu samo da izopače stvarnost kada se između svetova dešava nešto natprirodno.
<BR>&nbsp;&nbsp;&nbsp;&nbsp;&nbsp;Sama Vivijen nije umela ništa da kaže. Njoj je ostalo samo sećanje na sjaj, i ostao joj je poklon oca Fortunatusa, koji joj je poslao preko ljudi iz močvare: buketić vilinskog cveća.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
