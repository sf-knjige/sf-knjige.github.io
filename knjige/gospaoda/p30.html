<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Kada se princ Vortimer vratio na istok, Vivijen je pošla sa njim. Ana je sedela na svom poniju, kraj Talesina na muli, i gledala ih kako se udaljavaju.
<BR>&nbsp;&nbsp;&nbsp;&nbsp;&nbsp;"I posle toliko godina, još me iznenađuješ", reče bard. "Nisi se čak ni protivila kada je rekla da želi da ode."
<BR>&nbsp;&nbsp;&nbsp;&nbsp;&nbsp;"Izgubila sam pravo na to", promuklo reče Vrhovna svšetenica. "Vivijeni je bolje da ode nekuda gde će biti bezbedna od mene."
<BR>&nbsp;&nbsp;&nbsp;&nbsp;&nbsp;"Reč je o Boginji, a ne o tebi..." poče Talesin, ali brzo ućuta.
<BR>&nbsp;&nbsp;&nbsp;&nbsp;&nbsp;"Jesi li toliko siguran? Sećam se..."
<BR>&nbsp;&nbsp;&nbsp;&nbsp;&nbsp;"Čega se sećaš?" On se okrete ka njoj i primeti na njenom licu nove bore.
<BR>&nbsp;&nbsp;&nbsp;&nbsp;&nbsp;"Čula sam sebe da izgovaram te reči i osetila sam zadovoljstvo što te vidim kako stojiš nad njom sa onim nožem, i što ste svi bili tako preplašeni. Sve ove godine bila sam potpuno sigurna da vršim Gospinu volju, ali šta ako sam se zavaravala, i šta ako je iz mene govorio samo moj sopstveni ponos?"
<BR>&nbsp;&nbsp;&nbsp;&nbsp;&nbsp;"Misliš li da si i mene varala?" upita Talesin.
<BR>&nbsp;&nbsp;&nbsp;&nbsp;&nbsp;"Otkuda da znam?" uzviknu ona, stresavši se kao da sunce više nema snage da je zgreje.
<BR>&nbsp;&nbsp;&nbsp;&nbsp;&nbsp;"Pa..." počako poče on, "reći ću ti isitnu. One noći nisam mogao da prosuđujem, zbog straha. Od svih nas, mislim da je samo Vivijen mogla jasno da vidi, i na kraju se pokazalo da je bila u pravu što je ponudila žrtvu."
<BR>&nbsp;&nbsp;&nbsp;&nbsp;&nbsp;"A na mene nisi mislio?" uzviknu Ana. "Zar misliš da bih preživela pomisao na to da je moja reč osudila na smrt moje rođeno dete?"
<BR>&nbsp;&nbsp;&nbsp;&nbsp;&nbsp;"A ja", vrlo tiho reče on, "da je umrla od moje ruke?"
<BR>&nbsp;&nbsp;&nbsp;&nbsp;&nbsp;Na trenutak su se gledali u oči, i Ana je shvatila pitanje u njegovom pogledu. Opet je odbila da odgovori. Bolje je da veruje da je to njegova kćer, čak i sada.
<BR>&nbsp;&nbsp;&nbsp;&nbsp;&nbsp;On uzdahnu. "Svejedno je da li si to ti želela da je spaseš, ili se Boginja predomislila; treba da nam bude milo što je Vivijen dobro i što će imati priliku za sreću." Uspeo je čak i da se nasmeši.
<BR>&nbsp;&nbsp;&nbsp;&nbsp;&nbsp;Ana se ujede za usnu, pitajući se čime je zaslužila da je taj čovek toliko voli. Više nije bila mlada i nikada nije bila lepa. A sada su joj mesečnice postale toliko nepravilne da nije znala je li još plodna. "Moja kćer je postala žena, a ja sam postala Smrt. Vodi me na Avalon, Talesine. Vodi me kući..."
<BR>
<BR>&nbsp;&nbsp;&nbsp;&nbsp;&nbsp;Durovernum je bio vreo i pretrpan, kao da je pola Kantijuma našlo utočište unutar njegovih čvrstih zidova. Saksonci su ga napadali nekoliko puta - ali grad nikada nije pao. Danas, dok se probijala kroz masu sveta držeći Vortimera pod ruku, Vivijen je pomislila kako će se grad naprosto raspasti ako u njega uđe još ljudi.
<BR>&nbsp;&nbsp;&nbsp;&nbsp;&nbsp;Prolaznici su se gurkali laktovima i pokazivali Vortimera. Po onome što je od njih čula, znala je da vole što ga vide. Vivijen ga steže za ruku, i on je pogleda uz osmeh. Kada ostanu sami, moći će da opusti zaštitu i da zna šta on oseća prema njoj. No, u ovakvoj masi sveta morala je da podigne mentalni štit, čvrst koliko i zidine Durovernuma, ili bi od žamora misli naprosto poludela; zato je sada mogla da procenjuje samo po njegovom glasu i pogledu. Nikakvo čudo da se ljudi u spoljašnjem svetu tako često pogrešno razumeju. Pitala se hoće li ikada više upoznati mir Avalona.
<BR>&nbsp;&nbsp;&nbsp;&nbsp;&nbsp;Kuća u koju su se uputili ležala je u južnom delu grada, blizu pozorišta. Pripadala je Eniju Klaudijanusu, jednom od Vortimerovih zapovednika, koji je priređivao prijem. Vivijeni je bilo čudno što Vortimer i njegovi oficiri traće vreme na zabavu, bukvalno veče pred bitku, ali on joj je objasnio kako je važno pokazati pred svetom da su smireni i uvereni da se život nastavlja.
<BR>&nbsp;&nbsp;&nbsp;&nbsp;&nbsp;Padala je noć, i pred njima su trčali robovi s bakljama. Oblaci na nebu plamteli su kao da gore. Vivijen pomisli da je ta blistava boja možda odraz požara u daljini, jer Saksonci su napredovali ka Londinijumu, ali u svakom slučaju izgledalo je fantastično. Setila se mnogih napuštenih imanja kraj kojih su prošli na putu dovde; čudilo ju je što u poljima ima ičega što bi gorelo.
<BR>&nbsp;&nbsp;&nbsp;&nbsp;&nbsp;Zašto je došla? Da li zaista voli Vortimera, ili ju je samo zaneo telesni dodir? Da li ju je oteralo majčino nepoverenje? Nije znala, ali kad su ušli u atrijum i kad je videla rimljanski elegantne žene oko sebe, Vivijen se osetila kao dete koje je obuklo majčinu haljinu. Ovi ljudi jesu poreklom Britanci, ali su se očajnički držali sna o Imperiji. U bašti su svirali flautisti, a u atrijumu su akrobate skakale i prevrtale se u ritmu bubnjanja. Posluženje je, kako su joj rekli, bilo oskudno u poređenju sa onim što bi bilo srevirano u bolja vremena, ali i ovo je bilo izvrsno pripremljeno. Ma koliko se trudila da umrtvi unutrašnja čula, Vivijen požele da zaplače.
<BR>&nbsp;&nbsp;&nbsp;&nbsp;&nbsp;"Šta je bilo?" Vortimerova ruka na ramenu trže je iz mračnog raspoloženja. "Je li ti loše?"
<BR>&nbsp;&nbsp;&nbsp;&nbsp;&nbsp;Vivijen podiže pogled, osmehnu se i odmahnu glavom. Pitali su se je li zatrudnela onomad, na kamenom oltaru, ali za dva meseca, koliko su ona i princ bili zajedno, mesečnice su joj bile redovne. Vortimer nije imao dete; pretpostavljala je da je tu reč o nagonu. Čovek koji se sprema da se suoči sa smrću želi da ostavi za sobom nešto. I ona se nadala detetu.
<BR>&nbsp;&nbsp;&nbsp;&nbsp;&nbsp;"Samo sam umorna. Nisam navikla na ovakvu vrućinu."
<BR>&nbsp;&nbsp;&nbsp;&nbsp;&nbsp;"Možemo brzo da odemo", odvrati joj on, uz osmeh od koga srce poče brže da joj udara.
<BR>&nbsp;&nbsp;&nbsp;&nbsp;&nbsp;On se osvrte oko sebe sa opreznim izrazom lica. Vivijen je primetila da je čitavog dana nešto iščekivao; kada ostanu nasamo, nateraće ga da joj kaže o čemu je reč. Kada su prvi put vodili ljubav, unutar Plesa Divova, potpuno su poznavali jedno drugo. Kasnije, kada bi legala sa njim na mestima koja nisu bila tako zaštićena, njena nagonska zaštita sprečavala ih je da se potpuno spoje. Vortimer se nije žalio; možda njemu, koji ipak ima više iskustva, to ne smeta; možda su odnosi između muškaraca i žena obično takvi, pomisli ona kao krivac; možda je njen prvi put bio nešto posebno.
<BR>&nbsp;&nbsp;&nbsp;&nbsp;&nbsp;Iznenada obuzeta nestrpljenjem, ona mu položi dlanove na mišice i svesno spusti barijeru. Prvo je osetila toplinu njegovih osećanja prema sebi, mešavinu strasti, ljubavi i pomalo čuđenja. Potom je zapljusnu sva svest koju je dotle odbijala, i videla je...
<BR>&nbsp;&nbsp;&nbsp;&nbsp;&nbsp;Vortimer je stajao pred njom kao utvara. Dlanovi su joj govorili da je njegovo telo još čvrsto, da je to samo privid, ali pred njenim Vidom on je nestajao. Ona jeknu i jedva uspe da odvrati pogled, ali ni to joj nije mnogo koristilo. Od svih muškaraca koji su se nalazili u sobi tek poneki se nije pretvorio u duha. Pogledala je ka gradu, i Videla je napuštene ulice, porušene kuće, bašte pune korova.
<BR>&nbsp;&nbsp;&nbsp;&nbsp;&nbsp;Nije mogla to da podnese, nije htela to da vidi! Poslednjim naporom, ona sklopi či i isključi Vid. Kada je ponovo mogla da razmišlja, nalazili su se napolju i Vortimer ju je držao u zagrljaju.
<BR>&nbsp;&nbsp;&nbsp;&nbsp;&nbsp;"Rekao sam da ti je pozlilo i da ću te odvesti kući..."
<BR>&nbsp;&nbsp;&nbsp;&nbsp;&nbsp;Vivijen klimnu glavom. Objašnjenje je bilo sasvim u redu. Ne sme mu dopustiti da nasluti šta je upravo Videla.
<BR>&nbsp;&nbsp;&nbsp;&nbsp;&nbsp;Te noći ležali su zagrljeni, kraj otvorenih kapaka, tako da su mogli da gledaju mesec kako se penje nebom.
<BR>&nbsp;&nbsp;&nbsp;&nbsp;&nbsp;"Vivijen, Vivijen..." Vortimer ju je gladio po gustoj kosi. "Kad sam te prvi put video, bila si Boginja, isto kao i kada si mi se prvi put podala. Kada sam te zamolio da pođeš u Kantijum, još sam bio ošamućen, bio sam siguran da ćeš biti moja amajlija za pobedu. Ali sada volim u tebi smrtnu ženu." Podigao joj je pramen kose i poljubio je. "Udaj se za mene - želim da budeš zaštićena."
<BR>&nbsp;&nbsp;&nbsp;&nbsp;&nbsp;Vivijen se strese. On je bio osuđen na smrt, ako ne u narednom boju, onda u nekom drugom. "Ja sam sveštenica." Posegnula je za starim odgovorom, mada više nije znala je li to istina. "Ne mogu da se udam za muškarca, već samo da se spojim sa njim u Velikom Obredu, pred licem bogova."
<BR>&nbsp;&nbsp;&nbsp;&nbsp;&nbsp;"Ali u očima sveta..." poče on, ali ona mu položi prst na usne.
<BR>&nbsp;&nbsp;&nbsp;&nbsp;&nbsp;"...ja sam ti ljubavnica. Znam šta govore. I drago mi je što se brineš za mene. Da bi me svi prihvatili, morali bismo da se venčamo u crkvi, a ja pripadam Gospi. Ne, ljubavi, dok god si živ, nije mi potrebna druga zaštita do Njena, i tvoja..."
<BR>&nbsp;&nbsp;&nbsp;&nbsp;&nbsp;On je neko vreme ćutao. Potom uzdahnu. "Jutros je stigla vest da je Hengest krenuo na Londinium. Mislim da neće moći da ga zauzme, i u tom slučaju povlačiće se preko Kantijuma, a ja ću ga čekati. To je ona velika bitka za koju sam se spremao. Verujem da ću odneti pobedu, ali čovek rizikuje život kad god pođe u rat."
<BR>&nbsp;&nbsp;&nbsp;&nbsp;&nbsp;Vivijeni stade dah. Znala je da mora biti još bitaka, ali nije očekivala jednu tako brzo! Ipak, uspela je da joj glas bude miran.
<BR>&nbsp;&nbsp;&nbsp;&nbsp;&nbsp;"Ako ikada padneš u boju, zar misliš da će me tvoje ime štititi? Ako te izgubim, vratiću se u Avalon."
<BR>&nbsp;&nbsp;&nbsp;&nbsp;&nbsp;"Avalon..." On duboko uzdahnu. "Sećam ga se, ali sada mi se čini kao san." Njegov dlan skliznu sa njene kose na obraz i čelo, potom na glatku kožu grla i najzad nad srce. "Liči na tebe - kosti su ti kao u ptice, mogao bih da te zdrobim jednom rukom, ali iznutra si snažna. Oh, Vivijen, da li me imalo voliš?"
<BR>&nbsp;&nbsp;&nbsp;&nbsp;&nbsp;Ona mu se bez reči okrete i poljubi ga; shvatila je da plače tek kad je on uzeo da joj briše suze. Dotle je i njemu ponestalo reči, ali njihova tela umela su rečito da govore i bez toga.
<BR>&nbsp;&nbsp;&nbsp;&nbsp;&nbsp;Te noći sanjala je da se vratila na Avalon i da gleda svoju majku kako tka. No, krov tkaonice sada je bio viši; prečke razboja su se pružale u duboke senke, noseći tkaninu tapiserije. Pogledala je uvis i ugledala vojsku u maršu, jezero i Tor i sebe, kao dete, na putu sa Talesinom, kroz kišu; ali kako je tkalja radila dalje, dovršeni delovi tapiserije nestajali su ispred njenog pogleda i gubili se u tami zaboravljenih godina. Bliže tlu, slike su bile jasnije. Videla je Ples Divova i sebe sa Vortimerom, i vojske, uvek još vojski, kako marširaju preko zemlje u krvi i vatri.
<BR>&nbsp;&nbsp;&nbsp;&nbsp;&nbsp;"Majko!" uzviknu ona. "Šta to činiš?" Žena se okrete i Vivijen vide da to tka ona sama; tkala je i gledala.
<BR>&nbsp;&nbsp;&nbsp;&nbsp;&nbsp;"Bogovi su pripremili razboj, ali mi stvaramo slike", reče ta Druga. "Tkaj mudro, tkaj dobro..."
<BR>&nbsp;&nbsp;&nbsp;&nbsp;&nbsp;Potom se začu tutnjava, i razboj poče da se raspada. Vivijen je pokušavala da pohvata delove, ali klizili su joj iz prstiju. Neko ju je tresao. Otvorila je oči i ugledala Vortimera, i čula da neko je udara o vrata.
<BR>&nbsp;&nbsp;&nbsp;&nbsp;&nbsp;"Saksonci... Saksonci su odbijeni od Londiniuma i sada se povlače! Gospodaru, morate doći..."
<BR>&nbsp;&nbsp;&nbsp;&nbsp;&nbsp;Vivijen zatvori oči dok je Vortimer otvarao vrata. Znala je da je čekao tu vest, i sada je očajnički poželela da vest nije stigla. U sećanju je još videla tkalju i čula njeno upozorenje. Tkaj dobro...
<BR>&nbsp;&nbsp;&nbsp;&nbsp;&nbsp;Šta je to značilo? Vortimer odlazi u rat i ona ne može da ga spreči. Šta drugo da uradi?
<BR>&nbsp;&nbsp;&nbsp;&nbsp;&nbsp;Vortimer se već oblačio. Ona ga zagrli i nasloni mu glavu na grudi; osetila je da mu srce ubrzano bije kada je spustio tuniku i zagrlio je. Buka pred vratima je rasla. Vortimer se trže, a ona ga još čvršće zagrli. On uzdahnu i poljubi je u kosu. Potom se, vrlo nežno, izvuče iz njenog zagrljaja.
<BR>&nbsp;&nbsp;&nbsp;&nbsp;&nbsp;"Vortimere..." Ponovo je pružila ruke ka njemu, i on je uze za šake. Kad je pružio ruku da joj obriše suze, shvatila je da opet plače.
<BR>&nbsp;&nbsp;&nbsp;&nbsp;&nbsp;"Tako, znači..." glas mu je drhtao. "Ti me voliš... kao što i ja volim tebe. Zbogom, voljena!" On se odmače od nje, uze tuniku i pojas i pođe ka vratima.
<BR>&nbsp;&nbsp;&nbsp;&nbsp;&nbsp;Vivijen je zurila za njim, čekajući sve dok nije čula zvuk reze. Potom se sruči na krevet koji je još nosio otisak njihovih prepletenih tela, plačući kao da mora da potroši sve suze za ceo život.
<BR>&nbsp;&nbsp;&nbsp;&nbsp;&nbsp;No, na kraju više nije imala suza.
<BR>&nbsp;&nbsp;&nbsp;&nbsp;&nbsp;Dok je ležala i osluškivala tišinu, shvatila je da je ipak i dalje sveštenica. Zašto je provela silno vreme učeći magiju ako ne može da je iskoristi kako bi zaštitila čoveka koga voli?
<BR>&nbsp;&nbsp;&nbsp;&nbsp;&nbsp;Sunce još nije odskočilo na nebu kada je pošla na put. Nije bilo nikakvih teškoća. Put kojim je prošla vojska što maršira u boj jedno je od najsigurnijih mesta na svetu, ukoliko nosiš dovoljno hrane. Osim toga, iz opreznosti se obukla kao dečak, u tuniku koju je dobila od jednog baštovana, i odsekla je kosu. Posle toliko godina privikla se na kratku kosu, a ako kasnije bude bilo potrebe da izgleda dostojanstveno, uvek će moći da je sakrije pod veo.
<BR>&nbsp;&nbsp;&nbsp;&nbsp;&nbsp;Čak ni konj joj nije bio problem - uzela je ružnu i trapavu životinju koja je bila prespora za ratovanje. No, kada ga je ubedila da se pokrene, napredovao je, ma kako trapavo. Te noći je spavala na mestu odakle je videla Vortimerove logorske vatre, a sutradan se, bez ikakvih problema, priključila logorskim kuvarima kao kuhinjski potrčko.
<BR>&nbsp;&nbsp;&nbsp;&nbsp;&nbsp;Trećeg dana, britanska izvidnica naišla je na grupu Saksonaca. Hengest se vraćao u staro uporište na Tanatusu. Vortimer se nadao da će mu preseći put i uništiti ga pre nego što ovaj uspe da pređe kanal prema ostrvu. Sada su skrenuli na istok, krećući se punom brzinom.
<BR>&nbsp;&nbsp;&nbsp;&nbsp;&nbsp;Te noći su se ulogorili oklevajući, svesni da će neprijatelj možda nastaviti marš. No, samo ljudi mogu da snagom volje savladaju umor i daljinu; konji se moraju odmoriti ako Britanci žele da sačuvaju prednost konjice. Vivijen je drhtala na vlažnom morskom vazduhu, jer put ih je vodio blizu ušća Tamesisa, i poželela je da se nađe u Vortimerovom zagrljaju. No, bolje neka on veruje kako je bezbedna u Durovernumu. Namestila je sebi ležaj na maloj uzvišici, odakle je mogla da vidi njegov kožni šator. Tu je, u tami, prizvala stare bogove Britanije da čuvaju njegovo telo i daju mu snagu.
<BR>&nbsp;&nbsp;&nbsp;&nbsp;&nbsp;Britanci su ustali u praskozorje, i kada je sunce izišlo, već su bili spremni, ostavljajući komoru da ih prati što najbrže ume. Sada je Vivijen proklinjala svog sporog konja; njena veza sa Vortimerom postala je dovoljno snažna, i tačno je osetila kada je on naišao na neprijatelje.
<BR>&nbsp;&nbsp;&nbsp;&nbsp;&nbsp;Čuli su bitku pre nego što su je videli. Konji su ćulili uši kada je promenljivi vetar donosio nalete buke, nalik na tutnjavu dalekog mora. No, najbliža voda bio je kanal koji je odvajao ostrvo Tanatus od ostatka Kantijuma, a on je bio suviše plitak za moćne talase. To što su čuli bila je tutnjava bitke.
<BR>&nbsp;&nbsp;&nbsp;&nbsp;&nbsp;Vojske su se susrele na ravnici kraj kanala. Iza njih se podizala tvrđava Rutupije, leđima okrenuta moru. U ovo doba godine slane livade bile su suve. I vazduh je bio pun lake izmaglice od prašine. Vrane su kružile nebom, grakćući u ushićenju iščekivanja.
<BR>&nbsp;&nbsp;&nbsp;&nbsp;&nbsp;Kola se zaustaviše. Vozači su zadivljeno posmatrali bitku, pokazujućiu jedni drugima kad bi im se činilo da razumeju neki manevar; glasovi su im bili prigušeni i napeti. Vivijen je poterala konj malo dalje, napinjući se da bolje vidi. Prvi juriš izgleda da se razbio o zid saksonskih štitova, i bitka se pretvorila u klupka boraca. Povremeno bi se skupila grupa konjanika da jurne na neprijateljske pešake, ili bi se rasuti Saksonci udružili i pokušali da ponovo stvore formaciju. U opštoj zbrci bilo je nemoguće čak i nagađati koja strana nadvladava.
<BR>&nbsp;&nbsp;&nbsp;&nbsp;&nbsp;Toliko se unela u posmatranje da nije ni čula viku iza sebe; trgla se tek kada je neka bradata prilika zgrabila uzde njenog konja; grupa Saksonaca pobegla je iz glavne bitke i odlučila da za besktvo iskoristi konje iz komore. Spasla ju je tvrdoglavost njenog konja, i njegovi oštri, žuti zubi. Ratnik je zaključio da je konj opasniji od jahača, pa se povukao. To je bila kobna greška, jer mu je Vivijen, obuzeta besom, zarila bodež u vrat. Dok je padao, sopstvenom težinom je stvorio ogrmnu ranu.
<BR>&nbsp;&nbsp;&nbsp;&nbsp;&nbsp;Ka njima je jurio još neko. Vivijen zgrabi grivu dok se konj propinjao i ritao. Ispustila je uzde, ali to nije ni bilo bitno, jer se slagala sa odlukom svog konja da beži. Kada se konačno zaustavio, zadihan i oznojen, dovoljno se pribrala da ponovo razmisli. U ruci je još držala okrvavljeni bodež. Stresla se i zamahnula da ga baci; ali onda se predomislila.
<BR>&nbsp;&nbsp;&nbsp;&nbsp;&nbsp;Imala je krv, nešto što pripada neprijatelju, a bodež joj je dao sam Vortimer, jer imao ga je od detinjstva. Ona se osvrte ka sada dalekom boju, položi krvavu oštricu preko dlanova i poče da peva čaroliju.
<BR>&nbsp;&nbsp;&nbsp;&nbsp;&nbsp;Prizivala je oštre mačeve Britanaca, neka kao ovaj bodež ubijaju neprijatelje; prizivala je krv Saksonaca da se proliva kao što se prolila krv njenog napadača. Prizivala je duhove zemlje, da bi se trava zaplitala oko nogu napadača, da bi ih vazduh gušio u grlu, da bi ih voda davila i da bi im plamen u trbuhu zgasnuo, kako više ne bi imali volje da se bore.
<BR>&nbsp;&nbsp;&nbsp;&nbsp;&nbsp;Nije znala šta peva, jer je zapala u trans, i duh joj je lebdeo ko gavran nad bojnim poljem. Videla je Vortimera kako se probija ka krupnom Saksoncu sa zlatnom trakom na čelu i kosom upletenom u kike, koji je mahao ogromnom ratnom sekirom kao da je igračka. Ona vrisnu, prelete preko Vortimerove glave i obruši se na njegovog neprijatelja.
<BR>&nbsp;&nbsp;&nbsp;&nbsp;&nbsp;Taj mora da je bio osetljiviji od ostalih, ili je možda zaista projektovala deo sebe u bitku, jer se trgao, promašio, a u njegovom pogledu krvožednost ustupi mesto sumnji.
<BR>&nbsp;&nbsp;&nbsp;&nbsp;&nbsp;"Osuđen si, poginućeš, beži!" kriknu ona. Tri puta mu je obletela oko glave, a onda pođe ka moru.
<BR>&nbsp;&nbsp;&nbsp;&nbsp;&nbsp;Vortimer se obruši na njega. Razmenjivali su udarce, ali veliki Saksonac uglavnom se samo branio. Konjanik skrete, zamahnuvši mačem. Sekira mu polete u susret i dočeka udarac, a potom skrete, dokači pancir na Vortimerovoj nozi i zari se konju u bok. Životinja strašno znajišta i zatetura se; sledećeg trenutka pade, priklještivši Vortimera u blatu, ali umesto da iskoristi stečenu prednost, varvarin povika nešto na svom jeziku i poče da trči ka vodi.
<BR>&nbsp;&nbsp;&nbsp;&nbsp;&nbsp;Na obali je bilo nasukano desetak saksonskih lađa. Kada videše vođu da se povlači, ostali ratnici pođoše za njim. Jedan brod je brzo bio napunjen i porinut; oni koji nisu stigli do njega na vreme bespomoćno su pljuskali po vodi. Britanci se stuštiše na njih, urlajući kao vukovi, i voda postade crvena. Drugi brod, gotovo pretovaren, poče polako da se odvaja od obale. Saksonski vođa stajao je pred trećim, sam odbijajući napadače dok su njegovi ratnici hitali kraj njega. Brod se pokrete, i vojnici zagrajaše i povukoše vođu na palubu.
<BR>&nbsp;&nbsp;&nbsp;&nbsp;&nbsp;Samo su tri saksonska broda pobegla sa bojišta, a šačica vojnika uspela je da prepliva kanal do druge obale. Među onima koji su ostali, britanski ratnici su žnjeli krvavu žetvu. Vivijen je lebdela nd vodom, gledajući kako skidaju konja sa tela svog zapovednika, i videla je Vortimera uspravljenog na noge, kako mu se na licu iznurenost smenjuje sa oduševljenjem kada je shvatio da je pobedio.
<BR>
<BR>&nbsp;&nbsp;&nbsp;&nbsp;&nbsp;Kada se Vivijen pribrala, ležala je na zemlji. Konj je mirno štrpkao travu kraj nje. Trgla se, jer sve ju je bolelo baš kao da se borila i telom, a ne samo duhom; uspela je da ustane, zarije bodež u zemlju kako bi obrisala krv, a potom ga je vratila u kanije. Tiho mrmljajući umirenja, pošto je konj počeo sumnjičavo da je gleda, uspela je da uhvati uzde i da ponovo uzjaše.
<BR>&nbsp;&nbsp;&nbsp;&nbsp;&nbsp;Među malobrojnim stvarima koje je ponela iz Durovernuma bila je i torbica sa isceliteljskom opremom, jer znala je da će joj posle bitke biti i te kako potrebna. Vortimer je sigurno povređen kada je konj pao na njega. Žureći da ga nađe, ona potera konja niz brdo.
<BR>&nbsp;&nbsp;&nbsp;&nbsp;&nbsp;Kada ih je stigla, pobednici su već ušli u tvrđavu Rutupije. Vortimer je bio toliko zauzet izdavanjem naređenja da nije uspevala da mu se približi, i zato je počela da pomaže drugima, mnogo teže ranjenim od njega.
<BR>&nbsp;&nbsp;&nbsp;&nbsp;&nbsp;Činilo joj se da je i sGm vazduh pun osećanja istorije. Hengest nije tek tako odabrao Tanatus za svoje uporište. To je bio ulaz u Britaniju. Sama Rutupija bile je podignuta na temeljima male tvrđave, sagrađene kada se Cezar tek iskrcao na ovim obalama. Neko vreme tu se nalazila glavna britanska luka, i svetionik je bio podignut na ruševinama spomenika koji je nekada davno podignut u tu čast. Ono malo trgovine što je još opstajalo sada je išlo preko Klauzentuma i Dubrisa, ali zidovi i opkopi Rutupije obnovljeni su u prošlom veku, kada su i sve ostale tvrđave na Saksonskoj obali bile ojačane, i još su bili u odličnom stanju.
<BR>&nbsp;&nbsp;&nbsp;&nbsp;&nbsp;Već je pala noć kada se Vortimer konačno smirio, pa je Vivijen mogla da mu se približi. Skinuo je oklop, ali ranu nije ni pogledao. Neko je u tvrđavi našao vinski podrum, i britanski zapovednici već su počeli da nazdravljaju pobedi.
<BR>&nbsp;&nbsp;&nbsp;&nbsp;&nbsp;"Jeste li videli kako su bežali? Plakali su kao žene, što i jesu, i davili su se u pokušaju da se popnu u lađe..."
<BR>&nbsp;&nbsp;&nbsp;&nbsp;&nbsp;"Da, ali ubili su previše naših valjanih momaka", reče neko drugi. "Spevaćemo im pesmu, eto šta ćemo, da se ovaj dan zapamti!"
<BR>&nbsp;&nbsp;&nbsp;&nbsp;&nbsp;Vivijen se namršti. Već je saznala da je Vortimer izgubio dvanaest visokih i još više nižih oficira. Možda mu je zato lice, okrenuto vatri, bilo tako mračno. Ipak, sGm Hengest je pobegao i prepustio mu pobedu. To je bio značajan uspeh. Ona mu tiho priđe i stade mu kraj ramena.
<BR>&nbsp;&nbsp;&nbsp;&nbsp;&nbsp;"Gospodar se postarao za sve ostale. Vreme je da se i njegova rana previje."
<BR>&nbsp;&nbsp;&nbsp;&nbsp;&nbsp;"Ma, to je samo ogrebotina - ima mnogo težih ranjenika."
<BR>&nbsp;&nbsp;&nbsp;&nbsp;&nbsp;Nije se začudila što je nije poznao, jer svetlo je bilo slabo, a sigurno nije delovala upadljivo u baštovanskoj tunici i pantalonama, prljava i poprskana krvlju ranjenika.
<BR>&nbsp;&nbsp;&nbsp;&nbsp;&nbsp;"Oni su već previjeni. Sada je red na zapovednika. Daj da vidim." Kleknula je pred njega, pognuvši ošišanu glavu, i položila mu ruku na koleno.
<BR>&nbsp;&nbsp;&nbsp;&nbsp;&nbsp;Možda je njegovo telo prepoznalo dodir, jer se ukoči, zbunjeno se mršteći.
<BR>&nbsp;&nbsp;&nbsp;&nbsp;&nbsp;"Tako si mlad - imaš li dovoljno iskustva da..." on prekide kada je podigla lice i nasmešila mu se.
<BR>&nbsp;&nbsp;&nbsp;&nbsp;&nbsp;"Zar sumnjaš u moje iskustvo... gospodaru?"
<BR>&nbsp;&nbsp;&nbsp;&nbsp;&nbsp;"Blagi Bože! Vivijen!" Trgao se kada je počela da pregleda ružnu zasektinu na butini.
<BR>&nbsp;&nbsp;&nbsp;&nbsp;&nbsp;"Blaga Boginjo, svakako!" Ustala je i više se nije smejala. "U Njeno ime ti kažem: ako ne nađeš zasebnu sobu gde ću moći na miru da ti obradim ranu, skinuću ti pantalone ovde, pred svima."
<BR>&nbsp;&nbsp;&nbsp;&nbsp;&nbsp;"Ima drugih stvari koje bih radije radio s tobom u toj zasebnoj sobi... ali neka bude po tvome", odvrati on poluglasno, kao što je i ona govorila. "Imam i ja tebi ponešto da kažem." Iskrivio je lice kada je ustao, jer rana se ohladila, ali uspeo je da ne hramlje dok ju je vodio u odaje tribuna, koji je ostao među poginulima.
<BR>&nbsp;&nbsp;&nbsp;&nbsp;&nbsp;Vivijen je pažljivo natopila tkaninu pantalona, kako bi se osušena krv dovoljno rastvorila da bi ih svukla, a onda je počela da čisti ranu. Vortimer je ležao na boku, trudeći se da zaboravi bol od njenog staranja u veličanstvenoj analizi svih razloga zbog kojih nije smela da pođe za njim. Da mu je vojnik, pomislila je, morala bi da bude užasnuta. No, dovoljno dugo je živela sa majkom i razvila je odličnu odbranu od gunđanja koje je, u njenom slučaju, bilo toliko mentalno moćno da je zasta moglo da uništi volju, dok same reči nisu imale mnogo uticaja na nju. Pogotovo kada iza njih ne stoji bes, nego ljubav.
<BR>&nbsp;&nbsp;&nbsp;&nbsp;&nbsp;"Zaista, da sam ti žena, mogao si mi narediti da ostanem kod kuće", konačno reče ona. "Zar nije bolje ovako? Malo ko je u prilici da ga neguje sveštenica Avalona."
<BR>&nbsp;&nbsp;&nbsp;&nbsp;&nbsp;Sama rana nije bila preterano ozbiljna, ali bilo je nezgodno što je konj pao baš na tu stranu, i trebalo je izvaditi mnogo prljavštine koja je pri tom dospela unutra. On je i dalje gunđao.
<BR>&nbsp;&nbsp;&nbsp;&nbsp;&nbsp;"I odsekla si tu divnu kosu!" završio je kada je ona spustila platno za pranje.
<BR>&nbsp;&nbsp;&nbsp;&nbsp;&nbsp;"Da sam je ostavila, ne bih mogla da prođem kao dečko", odvrati ona. "Ti si Rimljanin; zar ti se ne sviđam ovakva?"
<BR>&nbsp;&nbsp;&nbsp;&nbsp;&nbsp;"To su Grci voleli de..." on ljupko porumene. "Nadam se da sam ti već pokazao šta se meni dopada..."
<BR>&nbsp;&nbsp;&nbsp;&nbsp;&nbsp;Ona mu se nasmeši i dodade mu komad kože. "Zagrizi ovo - sipaću ti vino na ranu." Trgao se od vrelog dodira alkohola, i čelo mu orosiše graške znoja. "Grizi i dalje, dok budem šila ranu. Imaćeš zanimljiv ožiljak..."
<BR>&nbsp;&nbsp;&nbsp;&nbsp;&nbsp;Kada je završila, on je bio bled i drhtao je, ali nije dao ni glasa od sebe. Ona mu obujmi lice dlanovima i poljubi ga, i nije ga pustila sve dok mu se koža nije ugrejala. Potom ga je nežno celog oprala i obukla mu čistu tuniku. Kada je Enije Klaudijanus došao da ga potraži, Vortimer je već spavao, a ona je među stvarima poginulog tribuna našla tuniku dovoljno dugačku da joj posluži kao haljina, i iskoristila je ostatak vode da se i sama upristoji do stanja kada će svi moći da je poznaju i prihvate njeno naređenje da princa niko ne sme da uznemirava.
<BR>&nbsp;&nbsp;&nbsp;&nbsp;&nbsp;Bitka kod Rutiupije skupo ih je koštala, ali nesumnjivo je predstavljala pobedu. Čak ni mračni posao brojanja mrtvih i njihovog sahranjivanja nije im pokvario oduševljenje. Hengest je bio oteran - ne samo sa kopna, nego i iz Britanije. Njegove tri lađe pobegle su preko mora - u Germaniju ili u germanski pakao, Britancima je bilo potpuno svejedno. Kuda god je otišao, najverovatnije će tamo i ostati, jer posle takvog poraza, gde će naći ljude dovoljno glupe da pođu za njim?
<BR>&nbsp;&nbsp;&nbsp;&nbsp;&nbsp;"Znači, gotovo je? Pobedili smo?" Vivijen je u neverici odmahivala glavom. Saksonci su tako dugo bili pretnja.
<BR>&nbsp;&nbsp;&nbsp;&nbsp;&nbsp;Vortimer je uzdahnuo i promeškoljio se na klupi, jer noga ga je još bolela. "Pobedili smo Hengesta, a on nam je bio najopasniji protivnik. Ali u Germaniji se varvari množe kao crvi na lešini, i još su gladni. Jednog dana će doći ponovo, a ako i ne dođu, još imamo Pikte i Irce. Nije gotovo, malena, ali izborili smo se za predah." On pokaza ka svežim grobovima. "Njihova krv dala nam je vremena za obnovu. Na zapadu i jugu još ima bogatstva. Sada će nam sigurno pomoći!"
<BR>&nbsp;&nbsp;&nbsp;&nbsp;&nbsp;Ona ga radoznalo pogleda. "Šta tačno nameravaš?"
<BR>&nbsp;&nbsp;&nbsp;&nbsp;&nbsp;"Hoću da pođem kod Ambrozija. Tako mi svih bogova, spasao sam Britaniju - sada će i on i moj otac morati da me saslušaju. Mogu da se mimo obojice proglasim za cara, ali ne želim da još više podelim zemlju. Ipak, sada imam na osnovu čega da pregovaram. Moj otac je star. Ako obećam Ambroziju da ću ga podržati kada otac umre, možda će me podržati sada."
<BR>&nbsp;&nbsp;&nbsp;&nbsp;&nbsp;Vivijen mu se osmehnu, uzbuđena njegovom vizijom. Činilo joj se da je sve što se desilo posle nihovog spajanja u Plesu Divova bila sudbina, i konačno je razumela šta ju je navelo na to da pođe sa njim. Čula je da je Karausije, prvi koji se proglasio vladarem Britanije, bio oženjen ženom sa Avalona. Šta bi bilo prikladnije za Spasioca Britanije do da ima uz sebe sveštenicu, koja će ga savetovati i štititi?
<BR>
<BR>&nbsp;&nbsp;&nbsp;&nbsp;&nbsp;Vortimer joj je ponudio za putovanje drugog konja, ali Vivijen je zavolela svojeglavu ragu i nije želela da se rastaje od nje. Uprkos neravnomernom hodu, činilo joj se da jaše udobnije na svom matorom konju nego on na svom divnom sivom pastuvu. Zahtevala je da ostanu u Rutupiji dok mu se rana ne zaceli, ali on je bio uveren da mora da se sastane sa Ambrozijem odmah, dok još čitava Britanija odzvanja od vesti o njegovoj pobedi.
<BR>&nbsp;&nbsp;&nbsp;&nbsp;&nbsp;Boravak u Londiniumu pokvario im je duboki jaz što se pojavio između Vortimera i njegovog oca, koji je, pošto se pripremio da pozdravi sina kao naslednika, bio razumljivo pogođen kada je saznao za Vortimerovu nameru da, kako se otac izrazio, odbaci svoju pobedu. Vivijeni se činilo da bi Vortigern i njena majka mogli lako da se žale jedno drugom na neposlušnu decu, ali nije mu to i rekla. Voritmer je još više patio zato što je razumeo očevo gledište. Često je govorio koliko se Vortigern trudio da popravi grešku koju je počinio pozvavši Saksonce u Britaniju. Iako je bio svestan očevih mana, duboko ga je poštovao, i bolelo ga je što su se sukobili. Kada su konačno krenuli ka Kalevi, bio je bled i ćutljiv.
<BR>&nbsp;&nbsp;&nbsp;&nbsp;&nbsp;No, tek kad su stigli u srazmernu udobnost Kaleve, Vivijen je saznala da ga ne muči samo duševni bol. Kada su se svukli za kupanje, videla je da mu je tkivo oko rane pocrvenelo i oteklo. Tvrdio je da ga ne boli, a ona je tvrdila da laže, i naterala ga je da pristane na lečenje vrelim oblozima.
<BR>&nbsp;&nbsp;&nbsp;&nbsp;&nbsp;Te noći mu je, izgleda, bilo mnogo lakše, i kada su pošli u krevet, prišao joj je prvi put posle bitke.
<BR>&nbsp;&nbsp;&nbsp;&nbsp;&nbsp;"Ne bismo smeli", šapnula je kada ju je je poljubio u grlo. "Boleće te..."
<BR>&nbsp;&nbsp;&nbsp;&nbsp;&nbsp;"Neću ni primetiti..." njegove usne joj dodirnuše grudi, i ona tiho jeknu.
<BR>&nbsp;&nbsp;&nbsp;&nbsp;&nbsp;"Ne verujem ti", rekla je drhtavim glasom, zapanjena saznanjem koliko se navikla na vođenje ljubavi sa njim i koliko joj je to nedostajalo.
<BR>&nbsp;&nbsp;&nbsp;&nbsp;&nbsp;"Onda ćemo morati da se snalazimo..." On se podiže na lakat, a potom se pruži na leđa, ali i dalje ju je mazio jednom rukom. "Tako si sićušna - ako si mogla da jašeš onu kljusinu čitavim putem, svakako ćeš moći da jašeš i na meni!"
<BR>&nbsp;&nbsp;&nbsp;&nbsp;&nbsp;Vivijen je osetila da crveni čak i u mraku, ali njegova ruka budila je u njoj želju kojoj nije mogla da se odupre. Ubrzo je strast vođenja ljubavi prevazišla njihovu kontrolu. Bilo je kao onaj prvi put, kada je njihovo spajanje postalo kanal za moći daleko iznad ljudskih, i te noći je spavaća soba u Kalevi takođe bila sveto tle.
<BR>&nbsp;&nbsp;&nbsp;&nbsp;&nbsp;"Oh, Vivijen..." šapnu on kada se oreol razišao i kada su počeli da se ponovo prisećaju kako su ipak obični ljudi. "Tako te volim. Nemoj me ostaviti, najdraža. Nemoj me pustiti da odem..."
<BR>&nbsp;&nbsp;&nbsp;&nbsp;&nbsp;"Nikada", silovito reče ona, poljubivši ga još jednom. I tek se mnogo kasnije upitala zašto mu nije rekla da i ona njega voli.
<BR>
<BR>&nbsp;&nbsp;&nbsp;&nbsp;&nbsp;Ujutro su krenuli ka Glevumu, ali oko podneva, drugog dana putovanja, Vortimera uhvati groznica. Odbio je da se zaustave, i nije joj dao ni da mu pogleda ranu. Kako je popodne odmicalo, i ljudi iz pratnje su počeli da se brinu, a kada je naredila da skrenu ka Kunetiji umesto da pođu severnim ogrankom puta, niko se nije bunio.
<BR>&nbsp;&nbsp;&nbsp;&nbsp;&nbsp;Te noći njegova noga bila je vrela i veoma tvrda. Vivijeni je bilo jasno da je, uprkos nezi, unutra svakako ostalo još prljavštine; pošto ju je dobro oprala, rasekla je konce, i iz rane pokulja gnoj. Smeštaj u Kunetiji bio je skroman, ali učinila je sve što je mogla da Vortimeru bude što udobnije. Ipak, nemirno je spavao, kao i ona, zabirnuta oko toga koliko će joj trajati zalihe trava i šta da učini kada joj nestanu.
<BR>&nbsp;&nbsp;&nbsp;&nbsp;&nbsp;Jačinu Vortimerovih bolova shvatila je tek kada nije odbio da ostanu još jedan dan. Iz rane se još cedio gnoj, i mada se stanje nije poboljšavalo, barem se nije ni pogoršavalo. Sledećeg jutra ona sede kraj njegove postelje i uze ga za ruku.
<BR>&nbsp;&nbsp;&nbsp;&nbsp;&nbsp;"Ne možeš da jašeš, a u takvom si stanju da ne možeš stići do Glevuma", ozbiljno reče ona. "A ovo nije dobro mesto za lečenje. Ali nismo daleko od Avalona. Oni imaju ogromne količine lekovitog bilja, i mnogo su veštiji u vidanju od mene. Ako bi pustio da napravimo konjsku nosiljku i prenesemo te na Avalon, sigurna sam da bi te oni izlečili."
<BR>&nbsp;&nbsp;&nbsp;&nbsp;&nbsp;On joj je dugo gledao u oči. "Kada smo otišli u Ples Divova", konačno je rekao, "znao sam da će jedno od nas biti žrtvovano. Čini mi se da sam ranije već umirao za Britaniju." Nasmešio se na njeno uzbunjeno lice. "Neka bude po tvome. Oduvek sam želeo da se vratim u Avalon..."
<BR>
<BR>&nbsp;&nbsp;&nbsp;&nbsp;&nbsp;Posle dva dana putovanja stigli su u Sorviodunum. Vivijeni je bilo zlo od pomisli koliko su blizu onog kruga od kamenja gde je počeo njen život sa Vortimerom, ali poslednja tri dana već je bila bolesna od straha. Znala je da mu truckanje nosiljke svakako nanosi bol, ali sva njena veština jedva je uspevala da sprečava napredovanje infekcije. Voritmer je bio snažan čovek; ako stignu do Avalona, tamo će ga svakako izlečiti. I tako su nastavili dalje, i ubrzo po izlasku iz grada skrenuli su na drevnu stazu koja je vodila na zapad, preko bregova.
<BR>&nbsp;&nbsp;&nbsp;&nbsp;&nbsp;Druge noći ulogorili su se na vrhu brda, nedaleko od puta. Brdo je bilo gusto obraslo šikarom, ali dok je tragala za drvima za loženje, Vivijen je shvatila da je vrh nekada bio izravnat i okružen jarcima i zemljanim zidovima, čineći tvrđavu kakve su se gradile u drevna vremena. Nije ništa rekla - poznavala je čini kojima će umiriti ovdašnje duhove, i nije želela da uzbunjuje muškarce.
<BR>&nbsp;&nbsp;&nbsp;&nbsp;&nbsp;Ionako su bili uznemireni, jer dok nje nije bilo, Vortimer je zapao u bunilo i mrmljao je nešto o bitkama. Mislili su da se priseća bitke kod Rutupije, gde je bio ranjen, ali kada je oslušnula, čula je druga imena - pominjao je Brigante, oca Pavla, Gesoriakum i Maksimijana.
<BR>&nbsp;&nbsp;&nbsp;&nbsp;&nbsp;Pod svetlošću vatre videla je koliko je smršao za tih par dana, i kada mu je otkrila butinu, zgrozila se od jasnih crnih pruga koje su se od rane širile ka slabinama. Ali očistila ju je i previla kao i obično i nije ničim pomenula svoj strah.
<BR>&nbsp;&nbsp;&nbsp;&nbsp;&nbsp;Te noći dugo je ostala budna, hladeći Vortimerovo vrelo telo svežom izvorskom vodom. Da je voda bila iz svetog kladenca, možda bi ga izlečila. Nehotice je zaspala, još držeći krpu.
<BR>&nbsp;&nbsp;&nbsp;&nbsp;&nbsp;Probudio ju je Vortimerov krik. Sedeo je i buncao o kopljima i neprijateljima na kapiji, ali ovog puta govorio je drevnim narečjem koje koristi narod iz močvare. Uplašena, počela je da ga doziva, prvo tim jezikom, a onda svojim. Tek tada mu se u pogled vratila svest, i sručio se nazad u ćebad, teško dišući. Vivijen dodade nova drva na žar, i plamen se ponovo javi.
<BR>&nbsp;&nbsp;&nbsp;&nbsp;&nbsp;"Video sam ih..." šaputao je on. "Obojene ljude sa zlatnim ogrlicama i bronzanim kopljima. Ličili su na tebe..."
<BR>&nbsp;&nbsp;&nbsp;&nbsp;&nbsp;"Da", tiho reče ona. "Ovo je mesto drevnih."
<BR>&nbsp;&nbsp;&nbsp;&nbsp;&nbsp;On je pogleda, obuzet strahom. "Kažu da sa ovakvih mesta mogu da te odnesu vile."
<BR>&nbsp;&nbsp;&nbsp;&nbsp;&nbsp;"Volela bih da mogu. Tako bismo mnogo brže stigli u Avalon."
<BR>&nbsp;&nbsp;&nbsp;&nbsp;&nbsp;Vortimer sklopi oči. "Mislim da neću stići donde. Vrati me u Kantijum, Vivijen. Ako me sahraniš na obali gde sam dobio bitku, moći ću da je čuvam, i Saksonci se više nikada neće tamo naseliti, ma koju drugu britansku luku zauzeli. Hoćeš li mi to obećati, mila?"
<BR>&nbsp;&nbsp;&nbsp;&nbsp;&nbsp;"Ali nećeš umreti, ne možeš umreti!" panično povika ona, stežući ga za ruku. Ali ruka mu je bila vrela i toliko mršava da je osećala sve kosti u njoj.
<BR>&nbsp;&nbsp;&nbsp;&nbsp;&nbsp;"Ti si Boginja... ali ni ti ne bi bila toliko okrutna da me držiš u životu sa tolikim bolom..."
<BR>&nbsp;&nbsp;&nbsp;&nbsp;&nbsp;Vivijen je zurila u njega, sećajući se onog prvog obreda. Gospa mu je podarila pobedu, a sada, kako je i obećala, prihvata njegovu žrtvu. A Vivijen, kao sveštenica Boginje, bila je sredstvo kojim je to obećanje dato. Želela je da pomogne Vortimeru i da pobegne od magije za koju je rođena; a jedino je uspela da ga dovede do ove samotne smrti, u brdima koja pohode duhovi drevnih ratnika.
<BR>&nbsp;&nbsp;&nbsp;&nbsp;&nbsp;"Izdala sam te..." šapnu ona, "ali nisam tako htela..." Uhvatila ga je za doručje i osetila kako mu se puls nepravilno menja.
<BR>&nbsp;&nbsp;&nbsp;&nbsp;&nbsp;Vortimer otvori oči, potamnele od bola. "Zar je onda sve bilo uzalud? Je li svo ono ubijanje bilo bemsisleno? Drži me, Vivijen, inače ću ponovo poludeti. Daj mi da makar umrem priseban!"
<BR>&nbsp;&nbsp;&nbsp;&nbsp;&nbsp;Smesta je shvatila da joj se obraća kao sveštenici, i da će ga, ako sada ne uspe, zaista izdati. Videla je kako život u njemu trne kao plamen. Iako je želela da mu se baci na grudi, naričući, ona samo klimnu glavom i primora sebe da se seti lekcija za koje se nadala da nikada neće biti zadovoljna što ih je zapamtila.
<BR>&nbsp;&nbsp;&nbsp;&nbsp;&nbsp;Uzela ga je za ruke i zagledala mu se u oči, dok nisu počeli da dišu kao jedno. "Budi miran..." šaputala je. "Sve će biti dobro. Kad god izdahneš, izdahnućeš bol..." Njegova energija se smirivala, ali bila je mala, tako mala. Neko vreme su ćutke sedeli: potom on raširi oči.
<BR>&nbsp;&nbsp;&nbsp;&nbsp;&nbsp;"Nema bola... kraljice moja..." Uperio je pogled u nju, ali Vivijen je znala da ne vidi nju. "Neka bogovi bdiju nad tobom... dok se ne sretnemo... ponovo."
<BR>&nbsp;&nbsp;&nbsp;&nbsp;&nbsp;Njene usne automatski počeše da se kreću u melodiji koju je pevala nekada, u Atlantidi, pri smrti kralja. Ovog puta sam barem tu da ti olakšam prelazak! govorila je u sebi, a onda se upitala iz koga prethodnog života joj je došla ta misao. Osetila je da joj on steže prste. Potom ju je pustio i ispustio poslednji uzdah, kao da je, pošto se beskrajno dugo borio, konačno, mimo svake nade, dočekao pobedu.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
