<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Dierna kriknu od proboda bola. Nit joj puče među prstima i vreteno se otkotrlja u travu.
<BR>&nbsp;&nbsp;&nbsp;&nbsp;&nbsp;"Gospo! Šta se desilo?" uzviknu Lina, devojka koja ju je služila ovog meseca. "Je li vas ubola pčela, ili ste povredili ruku?" Njene reči izgubiše se u zabrinutim uzvicima dok su im pritrčavale ostale žene.
<BR>&nbsp;&nbsp;&nbsp;&nbsp;&nbsp;Sveštenica pritisnu ruku na bok i duboko udahnu, trudeći se da nadvlada bol. Nije poticao od srca; strašan probod pulsirao je znatno niže, ispod rebara, kao da je nešto unutra slomljeno. A bol nije poticao ni sasvim iznutra. Koža joj je, na pažljiv dodir, bila preosetljiva; a ipak, kada su joj raskopčali tuniku, nije se videla nikakva rana.
<BR>&nbsp;&nbsp;&nbsp;&nbsp;&nbsp;Nikakva čarolija niti urok nisu mogli da se probiju kroz Dierninu svesnu zaštitu. A postojala je samo jedna živa osoba kojoj se toliko potpuno otvorila da bi mogla da oseti njegov bol. Shvatila je da je, dok su vodili ljubav, Karausiju dala više od svog tela - dala mu je i deo svoje duše. Ona posla svoj duh da poleti putem kuda je došao bol, i oseti njegovu čežnju za njom.
<BR>&nbsp;&nbsp;&nbsp;&nbsp;&nbsp;"Pogodila ju je magija", tužno reče stara Sigfola. "Pažljivo je podignite, kćeri. Moramo je odneti u postelju."
<BR>&nbsp;&nbsp;&nbsp;&nbsp;&nbsp;Dierna je jedva smogla snage da progovori. "Nije... to... moj bol. Moram da se... odmorim, ali ti... Adven... idi do svetog kladenca. Neko... dolazi... pokušaj da Vidiš ko je to!"
<BR>&nbsp;&nbsp;&nbsp;&nbsp;&nbsp;Dierna je čitavo popodne ležala u hladnoj tami svoje kuće, koristeći sve što je ikada nučila kako bi održala trans koji će je poštedeti bola. Fizička patnja postepeno postade podnošljiva, ali u njoj je raslo osećanje potrebe. Karausije ju je tražio, ali hoće li je naći na vreme?
<BR>
<BR>&nbsp;&nbsp;&nbsp;&nbsp;&nbsp;Bio je to dobar plan, pomisli Karausije, zaustavivši konja i isprekidano dišući, ali ipak je precenio svoju izdržljivost. Uprkos zavojima, svaki korak nanosio mu je nepodnošljiv bol. Kada je trebalo da izabere hoće li se zaustaviti ili izgubiti svest, procenio je da bi pauza zahtevala manje vremena. Ali morao je da zastaje sve češće i češće, a prilikom poslednjeg zastanaka stigla je galopom zaštitnica, da javi kako su im Durotrizi na tragu.
<BR>&nbsp;&nbsp;&nbsp;&nbsp;&nbsp;"Hajde da ovde napravimo zasedu", reče Teudibert. Karausije odmahnu glavom. Šuma je bila suviše gusta za manevrisanje, ali ne i dovoljno gusta da pruži zaklon. "Onda ćemo se podeliti", reče ratnik. "Deo će produžiti niz dolinu, gde je tlo meko, pa će se naši tragovi dobro videti. Vi skrenite preko vresa. Uz malo sreće, poći će za nama."
<BR>&nbsp;&nbsp;&nbsp;&nbsp;&nbsp;Imperator klimnu glavm. Tako će se spasti bar deo njegovih ljudi. Znao je da je to jedini način da ih natera da ga ostave. Alektus jeste izdajica, ali ovi mladići položili su mu zavet i neće dobrovoljno nadživeti svog zapovednika.
<BR>&nbsp;&nbsp;&nbsp;&nbsp;&nbsp;"Neka vas Hehalena čuva." Prizvao je njihovu boginju da im pomogne dok su žurno odlazili.
<BR>&nbsp;&nbsp;&nbsp;&nbsp;&nbsp;"Hajde da pođemo", reče Teudibert, "dok njihova buka još zaklanja našu."
<BR>&nbsp;&nbsp;&nbsp;&nbsp;&nbsp;Teudibert je držao njegove uzde, jer se Karausije sada jedva držao u sedlu; uspeo je da savlada bolni uzvik kada je od konjskog koraka opet osetio talase bola.
<BR>&nbsp;&nbsp;&nbsp;&nbsp;&nbsp;Tokom naredna dva dana isti prizor ponovio se nekoliko puta. Menapijci su bili izdržljivi i navikli na teška putovanja, ali Durotrizi su poznavali zemlju. Varke su neko vreme uspevale, ali neprijatelj ih je stalno ponovo pronalazio. Karausijeva jedina nada bila je da stigne na Avalon, gde će ga čuvati poštovanje Britanaca prema svetom ostrvu.
<BR>&nbsp;&nbsp;&nbsp;&nbsp;&nbsp;Po podne trećega dana stigli su na istočni kraj močvara Letnje Zemlje. Sada je Karausije već bio preslab da bi sam sedeo na konju, pa je jahao privezan za Teudiberta. Menapijci su se razumeli u močvare, ali ne na konju. Poslali su dva čoveka da idu dalje sa životinjama. Preostala šestorica zadržala su samo konja koji je nosio Karausija, pa počeše da obilaze jezero, tražeći selo naroda iz močvare čiji bi žitelji mogli da ih prebace u Avalon.
<BR>&nbsp;&nbsp;&nbsp;&nbsp;&nbsp;Nije im palo na pamet da su Britanci već pogodili kuda su se uputili i da su odjahali preko grebena Poldens da bi ih presreli. Karausije, koji bi to mogao da predvidi, sada više nije mogao da razmišlja. Trgao se tek kada je Teudibert naglo zaustavio konja, psujući. On se uspravi u sedlu i otvori oči.
<BR>&nbsp;&nbsp;&nbsp;&nbsp;&nbsp;Padalo je veče. Preko mirne vode videle su se sojenice naroda iz močvare. Pred njima se nalazio komadić čvrstog tla, a na njemu se jasno videla grupa konjanika.
<BR>&nbsp;&nbsp;&nbsp;&nbsp;&nbsp;"Sakriću vas u močvari", rečle Teudibert, odvezujući uže koje ih je držalo zajedno i vezujući slobodan kraj svom gospodaru oko pojasa.
<BR>&nbsp;&nbsp;&nbsp;&nbsp;&nbsp;"Ne..." jeknu Karausije. "Radije ću umreti u borbi. Ali pošalji Edfrida u to selo. Neka ih zamoli da pozovu Gospu od Avalona."
<BR>&nbsp;&nbsp;&nbsp;&nbsp;&nbsp;Još pre nekoliko trenutaka nije mogao ni da se pomeri, ali sada, ugledavši neprijatelja, uspeo je da sjaše i isuče mač.
<BR>&nbsp;&nbsp;&nbsp;&nbsp;&nbsp;"Baš dobro", reče Teudibert kad su jahači pošli ka njima. "Umorio sam se od bežanja." On se nasmeši, a Karausije je jedva smogao snage da mu uzvrati.
<BR>&nbsp;&nbsp;&nbsp;&nbsp;&nbsp;Na kraju se sve svede na užasno jednostavne stvari. Osećao je to i ranije pred bitku, kada svi planovi i pripreme postaju nevažni dok stojiš licem u lice sa neprijateljem. Ali ranije je bar počinjao borbu nepovređen. Ovog puta mogao se nadati jedino da zada dva ili tri dobra udarca pre nego što ga obore.
<BR>&nbsp;&nbsp;&nbsp;&nbsp;&nbsp;U ušima mu je odjekivao topot kopita. Jedan konj se okliznu i pade, ali ostali su mu se približavali zastrašujućom brzinom. Karausije se naže u stranu i zamahnu mačem na najbližeg jahača. Teudibertovo koplje blesnu i Britanac pade. Drugi jahač već je bio nad njima; imperator zakorači unazad u blatnjavu vodu, trudeći se da održi ravnotežu, ali konj iznenada zastade, uplašen od nesigurnog tla. Jahač se okliznu i zgrabi grivu da se zadrži; Karausijev mač ga pogodi u bok.
<BR>&nbsp;&nbsp;&nbsp;&nbsp;&nbsp;Naredni trenuci protekoše kao niz nepovezanih slika. Stajao je leđa u leđa sa Teudibertom, napola oslonjen o njega. Oseti je udar, i još jedan, i znao je da je pogođen, ali više nije osećao bol. Zatreptao je, osvrćući se, i upitao se da li tako slabo vidi zbog tame ili zbog gubitka krvi. Stizalo je još jahača. Teudibert iznenada jeknu, i Karausije se zatetura jer je naglo izgubio oslonac. Poslednji trzaj gneva ponese ga da se okrene, zamahujući. Udarac je pogodio Teudibertovog ubicu u vrat dok se saginjao da izvuče koplje.
<BR>&nbsp;&nbsp;&nbsp;&nbsp;&nbsp;Karausije se zatetura, trudeći se da podigne mač. No, nije više bilo protivnika. Oko njega je ležalo desetak tela; neki su ječali, neki su već bili mrtvi. Sa druge strane grebena čuli su se zvuci borbe, ali ništa nije mogao da vidi. Potom i to nestade. Moji odvažni menapijski momci pružili su mi poslednju priliku, pomisli on. Ne smem je protraćiti.
<BR>&nbsp;&nbsp;&nbsp;&nbsp;&nbsp;S desne strane primetio je vrbe, gotovo srasle kraj same vode. Ako se tamo sakrije, niko ga neće naći. Vrtelo mu se u glavi od gubitka krvi, ali odnekud je smogao snage da stigne do zaklona među drvećem.
<BR>
<BR>&nbsp;&nbsp;&nbsp;&nbsp;&nbsp;Tri dana i tri noći Dierna je bdela, dok je njen duh stremio ka čoveku koga voli. No, krajem drugog dana dodir je postao isprekidan, kao da on povremeno gubi svest. Trećeg dana ponovo se javio bol, a sa njim i strepnja koju je jedva podnosila. Tek iza ponoći zapala je u nemiran san, pun košmara u kojima je bežala kroz krvavo more, progonjena demonima bez lica.
<BR>&nbsp;&nbsp;&nbsp;&nbsp;&nbsp;Probudila se na prvi predznak svitanja u otvorenim vratima, i shvatila da ju je trglo kucanje.
<BR>&nbsp;&nbsp;&nbsp;&nbsp;&nbsp;"Uđi..." šapnu ona. Sela je u krevetu i shvatila da prvi put za tri dana ne oseća bol. Je li Karausije mrtav? Nije verovala u to jer još je osećala teret na duši.
<BR>&nbsp;&nbsp;&nbsp;&nbsp;&nbsp;Pred sivim nebom stajala je Lina. "Gospo, došao je neko od naroda iz močvare. Kaže da je bilo borbe na ivici jezera. Jedan ratnik stigao je do njihovog sela, zahtevajući da oni nađu njegovog gospodara i odvedu ga Gospi od Avalona..."
<BR>&nbsp;&nbsp;&nbsp;&nbsp;&nbsp;Dierna ustade, iznenađena što je tako nesigurna na nogama, i uze svoj plašt. Lina je već nosila kotaricu sa melemima i zavojima. Sveštenica joj se osloni o rame dok su silazile stazom, ali kada su stigle do barke, sveži vazduh već ju je oživeo.
<BR>&nbsp;&nbsp;&nbsp;&nbsp;&nbsp;Prošle su kroz maglu i stigle do sela naroda iz močvare, sa kućama podignutim na visokim motkama u trsci. Sitni, tamnoputi ljudi već su bili na nogama, a među njima je stajao visok, plavokos momak koji je išao gore-dole obalom, uznemireno se osvrćući.
<BR>&nbsp;&nbsp;&nbsp;&nbsp;&nbsp;"Domina", pozdravi je on primitivim vojničkim latinskim. "Durotrizi su nas napali - predvodio ih je Alektus. Gospodar Karausije je ranjen. Rekao je da ga dovedemo ovamo. I tako mi svih bogova, učinili smo tako."
<BR>&nbsp;&nbsp;&nbsp;&nbsp;&nbsp;"Gde je on?" prekide ga Dierna.
<BR>&nbsp;&nbsp;&nbsp;&nbsp;&nbsp;Mladić zatrese glavom. "Poslao me je u selo po pomoć. No, ljudi su videli borbu i bili su uplašeni. Koliko sam razumeo", on se osvrte oko sebe, "oni meni izgledaju kao deca, ali znam da su odrasli ljudi. Vratio sam se na bojište i našao samo mrtve. Ali moj gospodar nije među njima. Ovi mali nisu hteli ni da se maknu tokom noći, jer se plaše demona. Tragamo od prvog svitanja, ali Karausija nismo našli!"
<BR>
<BR>&nbsp;&nbsp;&nbsp;&nbsp;&nbsp;Imperator Britanije ležao je pola u jezeru, a pola na obali, gledajući kako mu se krv meša sa jezerskom vodom, bojeći je u crveno pod prvim zracima sunca. Nikada nije ni pomislio da svitanje može da bude toliko lepo. Noć je bila puna užasa. Satima se trudio, puzao preko korenja drveća i zaobilazio blato koje je pretilo da ga uhvati u svoj sluzavi zagrljaj. Neko vreme je svakako bio u groznici, ali sada mu je bilo hladno - suviše hladno - toliko da nije mogao da oseti noge. Nije očekivao da će tako skončati.
<BR>&nbsp;&nbsp;&nbsp;&nbsp;&nbsp;Belo obličje labuda iziđe iz magle koja je lebdela nad vodom i prođe kraj njega, ljupko kao u snu. Sa mesta gde je ležao nije video bregove, pa je mogao za zamisli kako se nalazi u svojim rodnim močvarama, tamo gde se otac svih reka grana u mnogo rukavaca, tražeći more. U njegovoj domovini, setio se, ljudi se predaju bogovima trostrukom smrću. Mračno je stegao usne kada je shvatio da je on već prošao dve trećine toga - bio je izboden na desetak mesta i napola udavljen.
<BR>&nbsp;&nbsp;&nbsp;&nbsp;&nbsp;Ovo je dar, pomisli on. Povratio sam se, umesto da umrem u bunilu. Najmanje što mogu jeste da dovršim posao... Mudrošću odnekud izvan ovog života setio se: Boginja nikada ne umire, ali Bog daje svoj život zemlji. Sada je znao da je to već radio, činom volje koji ga je pretvarao iz žrtve besmislenog nasilja u ponudu bogovima, učinjenu u nadi da će Boginja moći da je nekako iskoristi.
<BR>&nbsp;&nbsp;&nbsp;&nbsp;&nbsp;Uže kojim je bio vezan za Teudiberta još je stajalo oko njega. On nespretno opusti čvor i premesti petlju sebi oko vrata, a drugi kraj priveza za koren drveta. Stajaće uspravno koliko god bude mogao, jer jutro je veoma lepo, ali znao je da neće dugo izdržati.
<BR>&nbsp;&nbsp;&nbsp;&nbsp;&nbsp;Negde iza ove magle nalazi se carica njegovog srca. Hoće li saznati koliko ju je voleo? Ovo je dar za tebe, pomisli on, i za boginju kojoj služiš. Rođen sam preko mora, ali moja smrt pripada Britaniji. Možda to nije ni važno. Dierna mu je jednom rekla da su, iza lica koja nose, svi bogovi jedno. Jedino je žalio što nije još jednom video more.
<BR>&nbsp;&nbsp;&nbsp;&nbsp;&nbsp;Sunce se podizalo sve više, blistavo poigravajući na vodi. Odsjaji su gotovo isti kao na okeanu, pomisli on... a onda je to bio okean, i brujanje u ušima bila je pesma vetra u jedrima, a vrtoglavica je bila propinjanje broda koji ga nosi preko mora. Sad mu je sinulo: kao što su bogovi jedno tako su i vode jedno, sve potiču iz materice Boginje, sve su isto, najdrevnije more.
<BR>&nbsp;&nbsp;&nbsp;&nbsp;&nbsp;Pred njim se iz okeana podiže ostrvo, oivičeno liticama od crvenog kamena i zelenim poljima iza njih. U središtu se nalazilo šiljato brdo, s čijeg je vrha sijao pozlaćeni krov hrama.
<BR>&nbsp;&nbsp;&nbsp;&nbsp;&nbsp;Poznavao je to mesto, a poznao je i sebe, sa svešteničkim oznakama na čelu i kraljevskim zmijama na podlakticama. Istupio je napred, podigavši ruke u pozdrav, ne mareći više za telo koje je ostavio za sobom, beživotno i vezano.
<BR>&nbsp;&nbsp;&nbsp;&nbsp;&nbsp;Preko vode se čuo glas žene koja će, iz života u život, uvek biti njegova voljena. Dozivala ga je.
<BR>
<BR>&nbsp;&nbsp;&nbsp;&nbsp;&nbsp;Dierna je koračala obalom jezera, dozivajući svog voljenog. Sada, kada je Karausije toliko blizu, veza između njih će je privući. Znala je da ostali idu iza nje, ali držrala je oči zatvorene, prateći miris duha između svetova. Kada je uspela, znala je to po svesti na oba nivoa da je drugi deo njene duše u blizini.
<BR>&nbsp;&nbsp;&nbsp;&nbsp;&nbsp;Dierna otvori oči i ugleda ljudsko telo, zapleteno u korenje drveća i napola potopljeno, toliko prekriveno blatom i komadima trske da je izgledalo kao da se već stopilo sa tlom na kome je ležalo. Edfrid je protrčao kraj nje, stao kao ukopan kad je ugledao konopac oko Karausijevog vrata i načinio znak poštovanja pre nego što je pružio ruke i drhtavim prstima oslobodio i izvukao na obalu telo svog gospodara.
<BR>&nbsp;&nbsp;&nbsp;&nbsp;&nbsp;Ljudi iz močvare užasnuto su šaputali, ali Edfrid je molećivo pogleda. "Ovo nije bila sramna smrt. Da li razumete?"
<BR>&nbsp;&nbsp;&nbsp;&nbsp;&nbsp;Ona klimnu glavom, stegnutog grla. Zar nisi mogao da sačekaš još malo? jecalo je njeno srce. Zar nisi mogao da ostaneš da se oprostiš sa mnom?
<BR>&nbsp;&nbsp;&nbsp;&nbsp;&nbsp;"Odneću ga i prirediću mu pogreb dostojan heroja..." poče mladić, ali Dierna odmahnu glavom.
<BR>&nbsp;&nbsp;&nbsp;&nbsp;&nbsp;"Karausija je naša Boginja odabrala da bude kralj. U ovom i u drugim životima, on je vezan za ovu zemlju. A preko njega", dodade ona kad ju je prosvetlilo novo saznanje, "preko njega je i vaš narod vezan za Britaniju, i jednog dana će joj pripadati. Umotaj ga u moj plašt i položi ga u barku, i načinićemo mu grobnicu u Avalonu."
<BR>
<BR>&nbsp;&nbsp;&nbsp;&nbsp;&nbsp;Tokom čitavog tog dana, najdužeg u godini, Gospa od Avalona sedela je u svetom gaju kraj kladenca, čuvajući telo svog imperatora. Kad bi vetar promenio pravac, čula je odlomke pesme druida sa vrha Tora. Ildeg je vršila ulogu Vrhovne sveštenice. Dierna je odavno naučila da suzbija osećanja kada treba nešto uraditi, ali takođe je naučila da ima trenutaka kada čak ni obuka ne može da nadvlada krik iz srca. Stvarno posvećeni moraju da znaju kada dođe takvo vreme i da se povuku, kako magija ne bi pošla naopako.
<BR>&nbsp;&nbsp;&nbsp;&nbsp;&nbsp;Da sam danas u krugu, svakako bih ga uništila, pomisli ona, gledajući Karausijevo mirno lice. Još sam u plodnim godinama, ali sada se osećam kao Smrt...
<BR>&nbsp;&nbsp;&nbsp;&nbsp;&nbsp;Oprali su Karausija vodom sa svetog kladenca i povezali mu strašne rane. Sada su mu pripremali grob kraj Gavena, sina Eilaninog, koji je, prema predanju, i sam bio delom Rimljanin. Sahraniće ga kao kralja Britanije, ali to će ipak biti hladna postelja za čoveka sa kojim je legla u radosti.
<BR>&nbsp;&nbsp;&nbsp;&nbsp;&nbsp;Kad bih se usudila, bacila bih se u grob sa njim i proslavila Veliki Obred kao u davna vremena, kada je kraljica sledila svog kralja i na Drugi Svet... Ali ona mu nije bila žena, i tuga zbog toga nanosila joj je još veći bol nego gubitak, i proklinjala je svoj ponos koji ju je zaslepio pred glasom sopstvenog srca. Jer sve ovo bilo je njeno delo, sada je to videla - njene odluke naterale su Karausija i Teleri u brak bez ljubavi i dovele su do Alektusove izdaje. Da se nije uplela, Karausije bi još plovio svojim voljenim morem, a Teleri bi bila srećna kao sveštenica Avalona. Dierna se zanjiha, obgrlivši grudi rukama, i zaplaka zbog svih njih.
<BR>&nbsp;&nbsp;&nbsp;&nbsp;&nbsp;Mnogo kasnije, kada su glasovi svečanosti zamrli i kada je dugi sumrak dugodnevice zaklonio zemlju, kao da se i bol koji ju je obuzeo konačno umirio. Dierna sede, trepćući, i osvrte se oko sebe. Osećala se ispražnjeno, kao da su joj suze sprale sva osećanja. No, ostala joj je jedna misao. Ona može da plače, ali noćas druge žene leže u muževljevom naručju, a deca im mirno spavaju, jer Karausije je odbranio Britaniju.
<BR>&nbsp;&nbsp;&nbsp;&nbsp;&nbsp;Izdaleka se začu tutnjava bubnja, spora kao otkucaji njenog srca. Dierna ustade dok je sa Tora silazila kolona druida u belim odorama. Sklonila se u stranu kako bi podigli kovčeg, i zauzela je mesto iza njega kada su ponovo počeli da se kreću. Sišli su do obale jezera, gde je barka obavijena crnim čekala da ponese gospodara mora na poslednje putovanje.
<BR>&nbsp;&nbsp;&nbsp;&nbsp;&nbsp;Grob je bio iskopan na Stražarskom brdu, najdaljem ostrvu koje je ostalo unutar magle, Kapiji Avlona. Za one koji ne mogu da prođu kroz maglu, na ostrvu nije bilo ničeg zanimljivog, osim siromašnog sela naroda iz močvare u podnožju brega, isto ko što u tom svetu u podnožju Tora nije bilo ničeg sem par hrišćanskih koliba. No, nekada davno ovde je sahranjen drugi Branitelj Avalona, kako bi njegov duh mogao i dalje da štiti Dolinu. Kada je došao ovamo, druidi su tom titulom pozdravili i Karausija. Bilo je sasvim prikladno da njegovo telo počiva kraj tela onoga zbog koga je titula i smišljena.
<BR>&nbsp;&nbsp;&nbsp;&nbsp;&nbsp;Kada su stigli do Stražarskog brda, pala je noć. Grob su okružavale baklje; njihova svetlost širila je prividnu toplotu preko lica čoveka koji je tu ležao, i odsijavala se sa bele odeće na druidima i plave na sveštenicama. No, Dierna je bila zaogrnuta crnim, i mada je svetlost poigravala i odbijala se od utkanih zlatnih niti kao da su u tkaninu uhvaćene zvezde, nije mogla da se probije kroz senku, jer noćas je ona bila Gospa od Tame.
<BR>&nbsp;&nbsp;&nbsp;&nbsp;&nbsp;"Sunce nas je napustilo..." tiho reče sveštenica kada je pesma prestala. "Ovaj dan je vladao, ali sada je pala noć. Od ovog trenutka, moć svetlosti će se smanjivati, sve dok zimska hladnoća ne okuje svet." Dok je govorila, kao da se čak i sjaj baklji umanjio. Učenje Misterija pridaje veliku važnost cikličnim promenama prirode; sada ih je razumela čitavom dušom.
<BR>&nbsp;&nbsp;&nbsp;&nbsp;&nbsp;"Duh ovog čoveka nas je napustio..." Glas joj je jedva primetno zadrhtao. "Vladao je u sjaju, kao sunce, i opao je, kao sunce. Kuda sunce odlazi kada nas napusti? Kažu da odlazi u južne zemlje. Tako i njegov duh sada putuje u Zemlju Leta. Žalimo što smo ga izgubili. Ali znamo da će se, u srcu zimske tame, sunce ponovo roditi. I zato dajemo ovo telo zemlji od koje je stvoreno, u nadi da će njegov blistavi duh jednom ponovo steći telo i doći među nas, u času kad bude potreban Britaniji."
<BR>&nbsp;&nbsp;&nbsp;&nbsp;&nbsp;Dok su polagali telo u grob i počinjali da ga zatrpavaju, Dierna začu kako neko plače, ali njene oči bile su suve. To što je rekla njoj nije probudilo nadu - nije više bila u stanju da se nada. Ali Karausije nije odustao od borbe kad se sudbina okrenula protiv njega, i znala je da ni ona to neće učiniti.
<BR>&nbsp;&nbsp;&nbsp;&nbsp;&nbsp;"Karausije ima svoju pobedu. Ali ima je u svetu duha. U ovom svetu, njegov ubica je još živ i razmeće se svojim delom. To je učinio Alektus - Alektus, koga je on voleo - Alektus, koji mora da plati za svoju izdaju! U ovom trenutku, kada se plime moći okreću ka propadanju i gašenju, poslaću na njega svoju kletvu."
<BR>&nbsp;&nbsp;&nbsp;&nbsp;&nbsp;Dierna duboko udahnu i podiže ruke ka nebesima. "Moći Noći, prizivam vas, ne magijom već po drevnim zakonima Neophodnosti, da padnete na ubicu. Neka mu nijedan dan ne bude sjajan, nijedna vatra topla, nijedna ljubav iskrena, sve dok ne plati za svoj zločin!"
<BR>&nbsp;&nbsp;&nbsp;&nbsp;&nbsp;Ona se okrete i pokaza ka jezeru koje se blago talasalo.
<BR>&nbsp;&nbsp;&nbsp;&nbsp;&nbsp;"Moći Mora, materice iz koje smo svi rođeni, moćnog okeana čije struje nas sve nose, neka svi pravci koje izabere pođu naopako! Podigni se i progutaj ga, o More, i udavi ga u svojim mračnim plimama!"
<BR>&nbsp;&nbsp;&nbsp;&nbsp;&nbsp;On kleče kraj groba i zagnjuri prste u rastresitu zemlju.
<BR>&nbsp;&nbsp;&nbsp;&nbsp;&nbsp;"Moći Zemlje, kojoj sada predajemo njegovo telo, neka čovek koji ga je ubio ne nađe mira na tvojoj površini! Neka sumnja u svaki svoj korak, i u svakog čoveka od koga zavisi, i u svaku ženu koju voli, dok ponor ne zine pod njim da ga proguta."
<BR>&nbsp;&nbsp;&nbsp;&nbsp;&nbsp;Dierna ustade, mračno se smešeći zapanjenim licima oko sebe. "Ja sam Gospa, i šaljem na Alektusa, sina Cerialisovog, kletvu Avalona. Tako sam rekla, i tako će biti!"
<BR>
<BR>&nbsp;&nbsp;&nbsp;&nbsp;&nbsp;Godišnji ciklus je tekao ka žetvi, ali iako je vreme ostalo lepo, zemljom se širila letnja oluja glasina. Imperator je nestao. Neki su govorili da je mrtav, da ga je Alektus ubio. Ali drugi su to poricali, jer gde je onda telo? Krije se od neprijatelja, verovali su. Treći su opet šaputali da je pobegao preko mora, da se pokori Rimu. Bilo je sigurno jedino to da se Alektus proglasio za vrhovnog kralja, i da je poslao jahače širom Britanije da pozovu poglavice i zapovednike na veliko polaganje zaveta u Londiniumu.
<BR>&nbsp;&nbsp;&nbsp;&nbsp;&nbsp;Narod Londiniuma se radovao. Teleri se trže od huke i čvršće pritegnu kožne zavese na nosiljci. Unutra je bilo tesno, ali nije mogla da podnese buku, ili joj je možda smetala pažnja tolikih očiju, tolikih umova usmerenih ka njoj. Bilo je durgačije kad je ranije dolazila ovamo, sa Karausijem. Kada mu se pridružila ovde, on je već bio prihvaćen kao imperator. Razlika je u tome što je sada i ona deo ceremonije. Trebalo bi da je ponosna i uzbuđena. Zašto se onda oseća kao zarobljenik u trijumfalnoj povorci nekog rimskog vojskovođe?
<BR>&nbsp;&nbsp;&nbsp;&nbsp;&nbsp;Bilo je nešto bolje kada su stigli u baziliku, iako je i tu bilo previše sveta. Stolovi su bili spremni za gozbu. Prinčevi i magistrati koji su već sedeli za njima odmeravali su je sa manje radoznalosti i više proračuna. Teleri je pokušavala da drži glavu visoko, ali čvrsto je stezala oca za ruku.
<BR>&nbsp;&nbsp;&nbsp;&nbsp;&nbsp;"Čega se plašiš?" upita princ. "Ti si već carica. Da sam samo pomislio, dok si bila mršavo devojče, da podižem Gospu od Britanije, mogao sam ti kupiti grčkog učitelja."
<BR>&nbsp;&nbsp;&nbsp;&nbsp;&nbsp;Ona ga pogleda i vide sjaj u njegovom oku, pa pokuša da se nasmeši.
<BR>&nbsp;&nbsp;&nbsp;&nbsp;&nbsp;Zbrka boja na dnu dugog prolaza pretvori se u ljudske prilike. Ona ugleda Alektusa, ogrnutog purpurnim plaštom, nekako sitnog u poređenju sa krupnim ljudima oko njega. Oči mu sinuše kad ju je ugledao.
<BR>&nbsp;&nbsp;&nbsp;&nbsp;&nbsp;"Prinče Eidine Minoče - budi dobrodošao", zvanično reče on. "Doveo si svoju kćer. Pitam te sada hoćeš li mi je dati za ženu."
<BR>&nbsp;&nbsp;&nbsp;&nbsp;&nbsp;"Gospodaru, zato smo i došli..."
<BR>&nbsp;&nbsp;&nbsp;&nbsp;&nbsp;Teleri pogleda jednog, pa drugog. Zar niko neće pitati nju? No, možda je ona svoj pristanak dala već one noći u Durnovariji, a ostalo - ubistvo Karausija i sve što je usledilo - bilo je samo posledica.
<BR>&nbsp;&nbsp;&nbsp;&nbsp;&nbsp;Ona istupi, i Alektus je uze za ruku.
<BR>&nbsp;&nbsp;&nbsp;&nbsp;&nbsp;Gozba koja je usledila kao da nije imala kraja. Teleri je brljala po tanjiru, malodušno slušajući razgovore. Raspravljalo se o poklonu koji je Alektus razdelio vojsci po svom proglašenju. To je bila tradicija, pogotovo kada je novi imperator uzurpator, ali Alektusovi pokloni bili su velikodušni čak i po tom merilu. Trgovci su se, s druge strane, nadali novim povlasticama. Samo su poglavari starih keltskih loza obraćali nešto pažnje na nju, i sada je shvatila da je njen otac u pravu, i da su došli delom i zbog nje.
<BR>&nbsp;&nbsp;&nbsp;&nbsp;&nbsp;Do trenutka kad su se mladenci uputili u krevet, Alektus je bio prilično pijan. Teleri ga je pridržavala dok se teturao, i sada je shvatila da ga je uvek viđala samo potpuno prisebnog. Zagrljaj njenog prvog muža bio je nešto što treba otrpeti. Dok je pomagala Alektusu da se svuče, počela je da se pita hoće li njen drugi muž uopšte moći da obavi svoju bračnu dužnost.
<BR>&nbsp;&nbsp;&nbsp;&nbsp;&nbsp;Uspela je da ubaci Alektusa u veliki krevet, pa je legla kraj njega. Sada, kad su ostali nasamo, morala je da ga pita mnogo stvari - između ostalih, i o Karausijevoj smrti. Nije se iznenadila što je osetila krivicu kada je čula da je ubijen; od trenutka kada je prihvatila Alektusovu ljubav, razumela je, donekle, šta on namerava. Ali nije očekivala bol.
<BR>&nbsp;&nbsp;&nbsp;&nbsp;&nbsp;Kada se okrenula ka njemu, on je već hrkao. Usred noći, Alektus se trže iz sna, vrišteći da dolazi Konstantin sa ogormnom vojskom i krvavim kopljima. Privio se uz nju, jecajući, i Teleri ga je tešila kao da je dete. Bio je srećniji dok je služio Karausija. A ona, ako ne srećna, barem je imala čast. Koje od njih troje je krivo za ovu tragediju? Možda bi trebalo da okrivi Diernu, gorko pomisli ona.
<BR>&nbsp;&nbsp;&nbsp;&nbsp;&nbsp;Posle nekog vremena Alektus poče da je ljubi, grleći je sve grčevitije, sve dok je nije uzeo sa očajničkom hitnjom. Na kraju je ponovo zaspao, ali Teleri je dugo ležala budna u mraku. Ona, koja je sanjala o slobodi, sama je odabrala ovaj kavez. Ali sada je to učinjeno, i moraće da trpi.
<BR>&nbsp;&nbsp;&nbsp;&nbsp;&nbsp;Kada je konačno zapala u nemiran san, počela je da se moli Boginji kao što nije od detinjstva, dok je još sanjala da pobegne iz očeve kuće.
<BR>
<BR>&nbsp;&nbsp;&nbsp;&nbsp;&nbsp;U Avalonu je i Dierna trpela. Kletva protiv Alektusa je poslata; njeno ispunjenje mora se prepustiti većim silama. Ali neko vreme činilo joj se da te sile ne mare za nju. Prošla je godišnjica Karausijeve smrti, a svet se okretao dalje. Sveštenica je čekala, ali nije znala na šta.
<BR>&nbsp;&nbsp;&nbsp;&nbsp;&nbsp;Prošla je još jedna godina. Ako Britanija i nije bila srećna pod Alektusovom vlašću, niko se nije usuđivao da suviše glasno govori protiv njega. No, on je i dalje plaćao varvarima, i obale su bile mirne. Što se tiče Konstantina, iako je njegova flota pobedila Karausijevu, pretrpela je velike gubitke, i kao što je Karausije i predvideo, biće potrebno mnogo vrmena i novca dok se izgradi dovoljno brodova za napad na ostrvo.
<BR>
<BR>&nbsp;&nbsp;&nbsp;&nbsp;&nbsp;Mesec je stajao visoko na nebu. Iako je počeo da opada, i dalje je bio dovoljno blistav da okolne zvezde izblede. Krov Kuće Devojaka je blistao, kao i stubovi Puta Procesije. Dierna duboko udahnu hladni noćni vazduh. Oko nje je vladala tišina. Nemir koji ju je sprečavao da zaspi mora da potiče iznutra. Nešto se menja i osećaju se odjeci u unutrašnjim ravnima.
<BR>&nbsp;&nbsp;&nbsp;&nbsp;&nbsp;Prošla je još jedna godina otkako je Britanija odbacila gospodara koga je odabrao Avalon, i za sve to vreme Vrhovna sveštenica nije napuštala svoje ostrvo, ali povremeno su do njih stizale glasine. Konstantin je konačno krenuo u invaziju. Govorilo se da se iskrcao kod Londiniuma, i da su ga tamo dočekale snage Vrhovnog kralja. Druge glasine govorile su o iskrcavanju kod Klauzentuma i maršu na Kalevu. Da je Karausije ostao živ, koristila bi svu magiju Avalona da mu pomogne. Ali sada se više nikada neće uplitati u događaje u spoljašnjem svetu.
<BR>&nbsp;&nbsp;&nbsp;&nbsp;&nbsp;Već je htela da se vrati u krevet, kada je ugledala nekoga kako trči uz brdo. Bila je to Lina, kojoj je bilo određeno da bdi kraj svetog kladenca. Vrhovna sveštenica se namršti i pođe joj u susret.
<BR>&nbsp;&nbsp;&nbsp;&nbsp;&nbsp;"Pssst, tu sam." Ona zagrli devojku i povede je ka najbližoj klupi. "Uzdahni duboko, još jednom. Sad je sve u redu..." Grlila je Linu sve dok nije prestala da plače i drhti. "Kaži mi, kćeri, šta te je uplašilo?"
<BR>&nbsp;&nbsp;&nbsp;&nbsp;&nbsp;"Kladenac!" Lina drhtavo uzdahnu. "Mesečina je blistala na vodi, blistala je kao ogledalo. Pogledala sam u nju, i iznenada se oko mene pojavila magla i ugledala sam ljude kako se bore mačevima. Bilo je strašno! Toliko krvi! Drago mi je što nisam čula vriske."
<BR>&nbsp;&nbsp;&nbsp;&nbsp;&nbsp;"Jesu li to bili Rimljani? Jesi li videla Alektusa?"
<BR>&nbsp;&nbsp;&nbsp;&nbsp;&nbsp;"Mislim da jesu - rimljanski vojnici napadali su britanski logor. Šatori su goreli. Sve se videlo od svetlosti meseca i požara. Rimljani su bili pod punim oružjem, ali naši su spavali. Neki su imali vremena da zgrabe štitove, ali većina je bila goloruka. Najžešća bitka bila je oko mršavog, tamnokosog čoveka sa zlatnom trakom oko čela. Borio se odvažno, ali ne naročito vešto."
<BR>&nbsp;&nbsp;&nbsp;&nbsp;&nbsp;Alektus! pomisli Dierna. Moja kletva konačno je stigla na cilj.
<BR>&nbsp;&nbsp;&nbsp;&nbsp;&nbsp;"Njegovi ljudi ginuli su jedan po jedan. Rimljani su pozvali kralja da se preda, ali on nije hteo, i zato su ga proburazili kopljem, ponovo, i ponovo, i ponovo, dok konačno nije pao."
<BR>&nbsp;&nbsp;&nbsp;&nbsp;&nbsp;"Znači, mrtav je", glasno reče Dierna, "a Karausije je osvećen. Budi mirna, mila moja, i neka se smire oni koji su ga izdali. U nekom drugom životu, možda ćemo se ponovo sresti."
<BR>
<BR>&nbsp;&nbsp;&nbsp;&nbsp;&nbsp;Te jeseni, dok je Cezar Konstantin ležao na lovorikama u prestonici koju je vratio Rimu, zemlju zahvatiše jake kiše. U dolini Avalona, oblaci su zaklanjali Tor i ležali nisko nad vodom, kao da se stapaju sa maglama koje ga štite. No, uprkos olovno sivom nebu, Dierna je osećala da joj je veliki teret pao sa srca, a njene sveštenice, primivši njeno raspoloženje, počele su da govore o izgradnji novih zidova oko staja i o zameni krova na glavnoj sali.
<BR>&nbsp;&nbsp;&nbsp;&nbsp;&nbsp;Jednog jutra, ubrzo posle ravnodnevice, devojka zadužena za ovce vratila se plačući, jer je jedna ovca prošla kroz privremenu ogradu i nestala. Pošto su se, posle mnogo nedelja nerekidne kiše, oblaci najzad istanjili toliko da bi možda propustili i koji zrak sunca, i pošto je posle mnogo meseci mirovanja poželela da se malo razmrda, Dierna dobrovoljno pođe u potragu za njom.
<BR>&nbsp;&nbsp;&nbsp;&nbsp;&nbsp;Nije bilo lako. Nivo vode porastao je zbog kiše, i neka mesta koja su inače bila potpuno suva sada su se takođe pretvorila u močvaru. Dierna je pažljivo birala put, pitajući se otkuda glupoj životinji pomisao da uopšte odlazi sa brda. No, u mekom tlu bilo je lako tražiti tragove, i ona je išla za njima oko brda, iznad svetog kladenca, pa kroz voćnjake. Tragovi su se nastavljali, duž obale jezera, prema niskom bregu ostrva Briga, čiji je oltar bio okružen jabukovim drvećem.
<BR>&nbsp;&nbsp;&nbsp;&nbsp;&nbsp;Dierna zastade, mršteći se, jer brdo, koje se samo u govoru računalo za ostrvo, sada je stvarno bilo okruženo vodom. Nad močvarom je ležala magla, još pregusta da bi se videlo nebo, ali propuštala je odsjaje sunca. I pod tim nejasnim svetlom činilo joj se da pod drvećem vidi nešto sivo. Znala je gde mora da je staza, mada nije mogla da je vidi. Pokupivši štap sa zemlje, kako bi mogla da opipava tlo pred sobom, ona poče da gaca kroz vodu.
<BR>&nbsp;&nbsp;&nbsp;&nbsp;&nbsp;Magla se kovitlala oko nje, pri prvom koraku kao veo, ali posle trećeg pretvorila se u zavesu koja je sakrila i mesto sa koga je pošla i ono kuda je pošla. Ona zastade, obuzeta drevnom panikom, osećajući kako joj blatnjava voda pljuska oko članaka. Ovo je moja zemlja! pomisli ona. Poznajem ove staze otkako sam prohodala - morala bih da nađem put i vezanih očiju ili u snu! Ona duboko uzdahnu, prizivajući disciplinu koju je vežbala gotovo otkako živi na Avalonu.
<BR>&nbsp;&nbsp;&nbsp;&nbsp;&nbsp;Dok joj je tutnjava u ušima jenjavala, ona začu poziv.
<BR>&nbsp;&nbsp;&nbsp;&nbsp;&nbsp;"Di'na, pomozi mi!"
<BR>&nbsp;&nbsp;&nbsp;&nbsp;&nbsp;Glas je bio slab, zbog udaljenosti ili iznurenosti, i još umrtvljen od magle. No, Dierna je napredovala.
<BR>&nbsp;&nbsp;&nbsp;&nbsp;&nbsp;"U pomoć... zar me niko ne čuje?"
<BR>&nbsp;&nbsp;&nbsp;&nbsp;&nbsp;Dierna jeknu, vida pomračenog od sećanja. "Beka!" Glas joj se slomio. "Nastavi da zoveš! Beka, dolazim!" Teturala se dalje, opipavajući put štapom.
<BR>&nbsp;&nbsp;&nbsp;&nbsp;&nbsp;"Oh, Boginjo, molim te - toliko sam se trudila da nađem put..." Reči nestadoše u nepovezanom mrmljnju, ali bilo je dovoljno. Dierna se okrete i nađe se u dubljoj vodi, posegnu čulima jačim od vida, kao kada je tržila Karausija, i konačno ugleda obris drveta, a kraj samog njegovog korenja, žensku priliku.
<BR>&nbsp;&nbsp;&nbsp;&nbsp;&nbsp;Videla je mokru crnu kosu, mlitavu kao morska trava, i tanku, blatnjavu šaku. Telo je, dok ga je vukla na više tlo, bilo lako kao dečije. Dierna privi ženu na grudi i zagleda se... pravo u Telerine oči.
<BR>&nbsp;&nbsp;&nbsp;&nbsp;&nbsp;"Mislila sam..." od zbunjenosti joj se vrtelo u glavi. "Mislila sam da si moja sestra..."
<BR>&nbsp;&nbsp;&nbsp;&nbsp;&nbsp;Čuđenje na Telerinom licu nestade, i ona zatvori či. "Izgubila sam se u magli", šapnu ona. "Mislim da sam bila izgubljena još od kako si me oterala. Pokušavala sam da se vratim na Avalon."
<BR>&nbsp;&nbsp;&nbsp;&nbsp;&nbsp;Dierna je bez reči zurila u nju. Kada je čula da se Teleri udala za Alektusa, poželela je da prokune i nju, ali nije imala snage. Moglo se reći da je, čak i bez kletve, Teleri bila kažnjena istim onim moćima koje su uništile Karausijevog ubicu. Ali Teleri je još bila živa. Magla je lebdela oko njih kao lepljivi veo. Na čitavom svetu nije videla ništa živo sem Teleri, i sebe, i jabukovog drveta.
<BR>&nbsp;&nbsp;&nbsp;&nbsp;&nbsp;"Prošla si kroz maglu..." polako reče Dierna. "To može samo sveštenica, ili ako se ide kroz Vilinsku Zemlju."
<BR>&nbsp;&nbsp;&nbsp;&nbsp;&nbsp;Misao se pojavljivala polako, kao iz duboke vode. Može li da oprosti ovoj ženi, zbog čije se ljubavi Alektus okrenuo protiv svog kralja? Može li da oprosti samoj sebi, što je bila toliko uverena da zna volju Boginje da im je svima nametnula ovakvu sudbinu? Dierna uzdahnu, oslobađajući se tereta za koji nije ni znala da ga nosi.
<BR>&nbsp;&nbsp;&nbsp;&nbsp;&nbsp;"Nisi mene tražila... Oprosti mi..."
<BR>&nbsp;&nbsp;&nbsp;&nbsp;&nbsp;"Misliš? Obećavam da ću se prema svakoj ženi u ovom hramu ponašati kao da mi je sestra, majka i kćer, kao da mi je rod rođeni..." Svešteničin glas dobijao je na snazi dok je ponavljala zavet Avalona.
<BR>&nbsp;&nbsp;&nbsp;&nbsp;&nbsp;"Dierna..." Teleri podiže pogled, a njene crne oči, još tako lepe na tom izmučenom licu, ispuniše se suzama. Dierna pokuša da se nasmeši, ali sada je i sama plakala i mogla je samo da zagrli drugu ženu, njišući je kao dete.
<BR>&nbsp;&nbsp;&nbsp;&nbsp;&nbsp;Nije znala koliko je vremena prošlo pre nego što su se smirile. Još ih je okruživao beli oblak, i bilo je hladno.
<BR>&nbsp;&nbsp;&nbsp;&nbsp;&nbsp;"Izgleda da ćemo biti zarobljene ovde, osim ako se magla ne raziđe", reče ona sa lažnom veselošću. "Ali nećemo gladovati, jer na drvetu ima još jabuka." Ona blago nasloni Teleri o stablo i ustade da ubere jednu. Pri tom primeti pokret u vazduhu malo dalje od ostrva; a onda, kao da se zgusnula iz magle, pojavi se ženska prilika na malom splavu sa motkom, nalik na onakve kakve koristi narod iz močvare.
<BR>&nbsp;&nbsp;&nbsp;&nbsp;&nbsp;Dierna se ukoči, čkiljeći da bolje vidi. Žena joj je izgledala poznata, a ipak, dok se prisećala ljudi iz sela u močvari, nije mogla da joj se seti ni lica ni imena. Uprkos hladnoći, nepoznata je bila bosonoga i obučena samo u haljinu od jelenje kože, sa vencem od crvenih bobica na čelu.
<BR>&nbsp;&nbsp;&nbsp;&nbsp;&nbsp;"Zdravo", jedva je uspela da progovori. "Može li tvoj splav da prenese na Tor dve izgubljene žene?"
<BR>&nbsp;&nbsp;&nbsp;&nbsp;&nbsp;"To jest, Gospu od Avalona, i buduću Gospu od Avalona... Zato sam i ovde", dopre do nje odgovor.
<BR>&nbsp;&nbsp;&nbsp;&nbsp;&nbsp;Dierna zatrepta, a onda konačno shvati ko je došao po njih i duboko se pokloni.
<BR>&nbsp;&nbsp;&nbsp;&nbsp;&nbsp;Žurno, kako Vilinska Kraljica ne bi nestala kao što se i pojavila, Dierna podiže Teleri na splav i pope se za njom. Sledećeg trenutka splav je već klizio ka oblaku. Magla je tu bila veoma gusta i sjajna, kao što ponekad izgleda kad se prolazi kroz nju ka spoljašnjem svetu.
<BR>&nbsp;&nbsp;&nbsp;&nbsp;&nbsp;Ali sjaj koji ih je dočekao kada su izišle bila je jasna svetlost Avalona.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
