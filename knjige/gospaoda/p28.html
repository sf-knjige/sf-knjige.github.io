<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Zima je mirno odmicala. Prve hladnoće oterale su razbojnike natrag u njihove jazbine na istoku, a žrtve su previle svoje rane i dale se na posao da obnove domove. Stigle su vesti da su Vortigernovi sinovi potisnuli Hengesta natrag na ostrvo Tanatus i da ga tamo opsedaju. Svet je strpljivo čekao proleće; a u Avalonu su svi iščekivali rođenje Gospinog deteta.
<BR>&nbsp;&nbsp;&nbsp;&nbsp;&nbsp;Posle napada, Vivijen je još jednom zatražila da postane sveštenica, ali nije se iznenadila kada ju je majka ponovo odbila. Kao što je Ana rekla, morala je naučiti da ne uzima stvari u svoje ruke. Jedino ju je opravdavalo to što je uspela. Veće nikada ne bi odobrilo tako nešto, ali neuspeh bi bio kazna sam po sebi. Ono što je sGm Gral odobrio, Vrhovna sveštenica nije mogla da zabranjuje. Ipak, nije morala ni da nagrađuje nepromišljenost svoje kćeri.
<BR>&nbsp;&nbsp;&nbsp;&nbsp;&nbsp;No, Vivijen se ovoga puta nije žalila. I ona i njena majka znale su da može da ode kad god poželi. Kada se rodi beba, odluka će svakako doći, jer svejedno da li će biti dečak ili devočica koja bi mogla da je nasledi, njeno rođenje sve će izmeniti. I tako je Vivijen, kao i Ana, čekala proleće sa sve većim nestrpljenjem.
<BR>&nbsp;&nbsp;&nbsp;&nbsp;&nbsp;Prošla je Brigina svečanost, i sa jabukovog drveća počeše da opadaju pupoljci. Kako je proleće odmicalo ka ravnodnevici, na livadama, jedro zelenim posle zimskih poplava, počeše da niču maslačci, male purpurne orhideje i prve bele rade. U močvari su se mogli naći konjski bosiljak i poneki barski ljutić; na obalama je počela da se pojavljuje mlečika, a prvi nezaboravci ležali su u travi kao delići palog neba. Vreme je ostalo promenljivo, u jednom trenutku ledeno zimsko, a u narednom nasmejano obećanje leta. Bezbedno u majčinoj materici, Anino dete nastavljalo je da raste.
<BR>
<BR>&nbsp;&nbsp;&nbsp;&nbsp;&nbsp;Ana se podiže sa klupe, oslanjajući se o štap, i nastavi da se penje. Sve do sada nije ni pomislila da nazove penjanjem ono što su mlađe sveštenice činile desetak puta dnevno, ali u ovakvom stanju, klupa postavljena na pola puta od obale jezera, zbog starijih članova zajednice, bila joj je više nego korisna. Štap nije uzela za oslanjanje nego da održava ravnotežu, kako ne bi pala ako joj se noga oklizne na kamenu koji nije mogla da vidi.
<BR>&nbsp;&nbsp;&nbsp;&nbsp;&nbsp;Pogledala je svoj ogromni trbuh sa mešavinom očajanja i ponosa. Mora da izgleda kao konj kad gura taljige. Možda visoke žene mogu da izgledaju dostojanstveno u poodmakloj trudnoći, ali ona je delovala smešno. Talesin jeste mršav, ali je i visok, i izgleda da se ovo dete umetnulo na njega. Podsetila je sebe da je prve dve kćeri rodila bez mnogo problema, a obe su bile krupne i plave. Vivijen je posebno lako rodila, jer je i tada bila sitna.
<BR>&nbsp;&nbsp;&nbsp;&nbsp;&nbsp;Ali onda mi nije bilo četrdeset godina, mračno pomisli ona. Kad joj je bilo šesnaest, čak i na dan porođaja trčala je uz i niz Tor, a da se nije ni zadihala. Ovog puta, iako joj je oduševljenje zbog trudnoće učinilo prve dve trećine čekanja vrlo lakim, tokom poslednja tri meseca postalo joj je jasno da njeno telo više nema mladalačku izdržljivost. Ovo treba da mi bude poslednje dete...
<BR>&nbsp;&nbsp;&nbsp;&nbsp;&nbsp;Neko osećanje, mnogo istančanije od sluha, navede je da zastane. Podigla je pogled i ugledala kćer kako je posmatra. Kao i uvek, pri pogledu na Vivijen osetila je i bol i ponos. Devojčine oštre crte lica nisu pokazivale nikakva osećanja, ali Ana je osećala u njoj istu onu mešavinu zavisti i prezira kao i kada je tek saznala za bebu. No, kako je Anin trbuh rastao, zavist kao da je nestajala.
<BR>&nbsp;&nbsp;&nbsp;&nbsp;&nbsp;Sada počinje da shvata. Kad bi samo shvatila da sve ostalo - rad sveštenice, pogotovo uloga Gospe od Avalona - donosi isto toliko bola koliko i radosti! Moram je nekako navesti da to uvidi!
<BR>&nbsp;&nbsp;&nbsp;&nbsp;&nbsp;Zadubljena u razmišljanje o kćeri, Ana je obraćala manje pažnje na stazu, i kada se okliznula o blatnjavu baricu šak ni štap joj nije pomogao. Pokušala je da izvije telo u stranu dok je padala, i osetila je bol istegnutih mišića u ruci na koju se dočekala. No, istureni trbuh neizbežno je primio ostatak težine pri padu. Ona glasno jeknu pri udaru, i na trenutak izgubi svest.
<BR>&nbsp;&nbsp;&nbsp;&nbsp;&nbsp;Kada je mogla ponovo da gleda, kraj nje je klečala Vivijen.
<BR>&nbsp;&nbsp;&nbsp;&nbsp;&nbsp;"Jesi li dobro?"
<BR>&nbsp;&nbsp;&nbsp;&nbsp;&nbsp;Ana se ugrize za usnu kada joj utrobu zahvatiše sitni drhtaji koje je povremeno osećala čitave sedmice. No, ovog puta oni prerastoše u čvrst, bolan pritisak u materici. Ona polako ispusti vazduh. "Biće mi dobro", reče šapatom. "Pomozi mi da ustanem."
<BR>&nbsp;&nbsp;&nbsp;&nbsp;&nbsp;Uz pomoć Vivijeninih snažnih ruku, uspela je da se podigne na noge. Pri tome oseti mlaz toplote na butinama; kad je spustila pogled, ugledala je prve kapi vode iz materice kako nestaju u suvom tlu.
<BR>&nbsp;&nbsp;&nbsp;&nbsp;&nbsp;"Šta je bilo?" povika Vivijen. "Da li krvariš? Oh..." Povezala je ono što vidi sa onim što su učile sve novakinje, pripremajući se da budu i babice. Sada je gledala majku, nešto bleđa nego do maločas.
<BR>&nbsp;&nbsp;&nbsp;&nbsp;&nbsp;Ana se nasmeši devojčinoj zbunjenosti. "Tako je. Počelo je."
<BR>&nbsp;&nbsp;&nbsp;&nbsp;&nbsp;Vivijen je zadivljeno gledala kako se trbuh njene majke grči pri novoj kontrakciji. Ana je prestala da korača i ščepala je ivicu stola, polako udišući vazduh. Nije mogla da podnese dodir odeće, pa su u njenoj kućici potpalili vatru, kako joj ne bi bilo hladno. Vivijen se znojila i u tankoj haljini, ali Juliji, koja je bila najiskusnija babica među njima, i staroj Eleni izgleda da je bilo sasvim prijatno dok su pričale kraj vatre.
<BR>&nbsp;&nbsp;&nbsp;&nbsp;&nbsp;Poslednjih sati, otkako je porođaj počeo, Vivijeni se više puta učinilo da je ovo vrlo čudan način da ljudska bića dođu na svet. Bilo je gotovo lakše verovati u rimljanske priče o rađanju iz labudovog jajeta i sličnim čudnim počecima. Kao dete, na Netenovom imanju, gledala je kako se rađaju životinje, ali to je bilo veoma davno, i mada se sećala mladunaca kako izlaze, mokri i koprcavi, sGm postupak nije joj bio uočljiv kao sada, kada je videla kako se pod majčinom golom kožom grče mišići.
<BR>&nbsp;&nbsp;&nbsp;&nbsp;&nbsp;Ana uzdahnu i ispravi se, istežući leđa.
<BR>&nbsp;&nbsp;&nbsp;&nbsp;&nbsp;"Hoćeš li da te izmasiram?" upita Julija. Ana klimnu glavom i osloni se o sto dok joj je babica gladila leđa.
<BR>&nbsp;&nbsp;&nbsp;&nbsp;&nbsp;"Kako možeš i dalje da hodaš?" upita Vivijen. "Mislila sam da si se umorila. Zar ti ne bi bilo lakše da legneš?" Ona pokaza ka krevetu, gde je preko sveže slame ležalo čisto platno.
<BR>&nbsp;&nbsp;&nbsp;&nbsp;&nbsp;"Da", odgovori joj majka, "jesam umorna, i ne", ona naglo zaškripa zubima i dade Juliji znak da prekine masažu dok ne umine nova kontrakcija, "nije lakše ležati, brem meni nije. Kada stojim, bebina težina joj pomaže da iziđe... moja devojčica."
<BR>&nbsp;&nbsp;&nbsp;&nbsp;&nbsp;"Tako si uverena da će biti devojčica!" uzviknu Vivijen. "Šta ako nosiš dečaka? Možda upravo rađaš Branitelja Britanije."
<BR>&nbsp;&nbsp;&nbsp;&nbsp;&nbsp;"U ovom trenutku", zastenja porodilja, "bilo bi mi milo da vidim i hermafrodita."
<BR>&nbsp;&nbsp;&nbsp;&nbsp;&nbsp;Julija načini znak protiv zla, a Vivijen zažmirka. Ova kontrakcija bila je jača i kada se završila, Anino lice bilo je vlažno od znoja.
<BR>&nbsp;&nbsp;&nbsp;&nbsp;&nbsp;"Ali možda si u pravu. Mislim... da ću sad malo leći." Pustila je sto, a Vivijen joj je pomogla da legne. Jasno se videlo da su u tom položaju kontrakcije bolnije, ali u ovom trenutku bilo je veliko olakšanje što više ne stoji.
<BR>&nbsp;&nbsp;&nbsp;&nbsp;&nbsp;"Postoji trenutak u svakom porođaju... kada bi žena najradije odustala od svega..." Ana zatvori oči, pažljivo dišući za vreme sledeće kontrakcije. "Devojke vrište za majkom... čak i sveštenice. Često sam to čula. I ja sam je zvala, prvi put."
<BR>&nbsp;&nbsp;&nbsp;&nbsp;&nbsp;Vivijen priđe bliže, i pri sledećoj kontrakciji Ana je zgrabi za ruku. Po snazi stiska bilo je jasno koliki napor ulaže da ne vrišti.
<BR>&nbsp;&nbsp;&nbsp;&nbsp;&nbsp;"Jesi li stigla dotle?"
<BR>&nbsp;&nbsp;&nbsp;&nbsp;&nbsp;Ana klimnu glavom. Vivijen je pogleda i ugrize se za usnu kada joj se majčini prsti ponovo zariše u šaku. Prošla je kroz ovo i da bi mene donela na svet... To ju je uozbiljilo. Proteklih pet godina borila se bez ikakve griže savesti protiv majke i jedino čemu se mogla nadati bilo je da će umeti da izdrži u tome. Ali sada je Ana ležala u rukama Boginje, nesposobna da sadrži Njenu moć. Devojka je od svega najmanje očekivala da će joj biti dozvoljeno da vidi majku u ovakvim trenucima ranjivosti.
<BR>&nbsp;&nbsp;&nbsp;&nbsp;&nbsp;Kontrakcija uminu, i Ana je ležala dahćući. Vreme je promicalo, a naredna kontrakcija nije dolazila. Možda i one nailaze u talasima, kao oblaci nošeni olujnim vetrom.
<BR>&nbsp;&nbsp;&nbsp;&nbsp;&nbsp;Vivijen se nakašlja. "Zašto si me pozvala ovamo?"
<BR>&nbsp;&nbsp;&nbsp;&nbsp;&nbsp;"Tvoja obuka zahteva da vidiš rađanje deteta..."
<BR>&nbsp;&nbsp;&nbsp;&nbsp;&nbsp;"Tvog deteta? Mogla sam to videti i pomažući nekoj od žena iz močvare..."
<BR>&nbsp;&nbsp;&nbsp;&nbsp;&nbsp;Ana odmahnu glavom. "Njima bebe same ispadaju, kao mačići. I sa mnom je tako bilo, prva tri puta. Kažu da se docnija deca rađaju sve brže, ali mislim da je moja materica zaboravila kako se to radi..." Ona uzdahnu. "Htela sam da vidiš... da nekim stvarima ne može da zapoveda čak ni Gospa od Avalona."
<BR>&nbsp;&nbsp;&nbsp;&nbsp;&nbsp;"Nećeš ni da me položiš za sveštenicu. Zašto bi meni ovo bilo važno?" Vivijenin glas postade oštar.
<BR>&nbsp;&nbsp;&nbsp;&nbsp;&nbsp;"Zar misliš da nisam želela da te vidim zavetovanu? Da, sad vidim, mogla si i tako da shvatiš. Pravi razlog..." ona prekide, odmahujući glavom. "Teško je pomiriti želje majke i sveštenice. Ovo dete možda će biti dečak, ili devojčica bez i malo dara. Kao Vrhovnoj sveštenici, dužnost mi je da pripremim naslednicu. Nisam smela da rizikujem tvoj život dok ne saznam..." ona izgubi dah od novog bola.
<BR>&nbsp;&nbsp;&nbsp;&nbsp;&nbsp;A kao majka? Vivijen se ipak nije usudila da pita.
<BR>&nbsp;&nbsp;&nbsp;&nbsp;&nbsp;"Pomozi mi da ustanem", promuklo reče Ana. "Duže će trajati ako i dalje budem ležala."
<BR>&nbsp;&nbsp;&nbsp;&nbsp;&nbsp;Ona pusti da je Vivijen povuče za ruku, a onda joj se osloni o rame. Vivijen je, zbog male visine, mogla da je pridržava zgodnije od ostalih. Ana je uvek delovala tako zapovednički da njena kćer dosada nije ni shvatila koliko su njih dve zapravo slične.
<BR>&nbsp;&nbsp;&nbsp;&nbsp;&nbsp;"Pričaj mi..." reče Ana dok su išle tamo-amo po sobi, zastajući pri svakoj kontrakciji. "Pričaj mi... o... Moni.. i farmi."
<BR>&nbsp;&nbsp;&nbsp;&nbsp;&nbsp;Vivijen je iznenađeno pogleda. Ana je nikada ranije nije pitala o detinjstvu. No, žena koja joj se oslanjala o rame, dahćući, nije bila majka koju je mrzela, a sažaljenje joj otvori srce, pa uspomene same potekoše. Pričala je o zelenom, vetrovitom ostrvu sa drvećem poređanim duž obala prema kopnu, i o goloj obali prema prostranom, sivom moru. Pričala joj je o razubacanom kamenju koje je nekada bilo druidski hram, i o obredima koje su tamo još izvodile porodice čiji su preci preživeli pokolj pod Paulinusom. I pričala je o Netenovoj farmi i o teletu koje je spasla.
<BR>&nbsp;&nbsp;&nbsp;&nbsp;&nbsp;"Sad je to sigurno matora krava, s mnogo svoje teladi."
<BR>&nbsp;&nbsp;&nbsp;&nbsp;&nbsp;"Izgleda kao zdrav i srećan život... Nadala sam se da će tako biti, kada sam te dala Netenu." Kada je bol uminuo, ona se ispravi i nastavi da hoda, ali sada sporije.
<BR>&nbsp;&nbsp;&nbsp;&nbsp;&nbsp;"Hoćeš li i ovo dete dati na usvojenje?" upita Vivijen.
<BR>&nbsp;&nbsp;&nbsp;&nbsp;&nbsp;"Trebalo bi... čak i ako bude bilo jasno da je rođena za sveštenicu", žurno reče Ana. "Ali u poslednje vreme pitam se postoji li mesto gde bi mogla da bezbedno raste."
<BR>&nbsp;&nbsp;&nbsp;&nbsp;&nbsp;"Zašto onda ne bi ostala? Svi su mi govorili da sam suviše velika za početak obuke."
<BR>&nbsp;&nbsp;&nbsp;&nbsp;&nbsp;"Ja mislim..." poče Ana. "Bolje da legnem." Niz nogu joj je klizio mlaz krvi. Julija priđe da je pregleda, pa objavi daj joj je materica otvorena za četiri prsta, što su svi, izgleda, smatrali za dobar napredak, mada je Vivijeni sve i dalje delovalo nestvarno.
<BR>&nbsp;&nbsp;&nbsp;&nbsp;&nbsp;"Najbolje je... da dete ima iskustva sa životom napolju. Anara je odrasla ovde. Mislim da ju je to, na neki način, učinilo slabijom." Njen pogled iziđe iz žiže i vilice se ukočiše od naleta novog bola.
<BR>&nbsp;&nbsp;&nbsp;&nbsp;&nbsp;"Šta joj se desilo?" upita Vivijen, nagnuvši se tik do nje. "Zašto je umrla moja sestra?"
<BR>&nbsp;&nbsp;&nbsp;&nbsp;&nbsp;U prvi mah pomislila je da joj majka neće odgovoriti. A onda primeti suzu kako joj klizi ispod spuštenih kapaka.
<BR>&nbsp;&nbsp;&nbsp;&nbsp;&nbsp;"Bila je tako lepa, moja Anara... nije bila kao mi", šaputala je Ana. "Kosa joj je bila sjajna kao žitno polje pod suncem. Toliko je pokušavala da udovolji..."
<BR>&nbsp;&nbsp;&nbsp;&nbsp;&nbsp;Stvarno nije bila kao mi! - smrknuto pomisli Vivijen, ali oćutala je.
<BR>&nbsp;&nbsp;&nbsp;&nbsp;&nbsp;"Rekla je da je spremna za probu, i ja sam želela da joj verujem... želela sam da bude tako. I pustila sam je. Molim se, Vivijen", ona je steže za ruku, "da nikada ne držiš u naručju mrtvo telo rođene kćeri!"
<BR>&nbsp;&nbsp;&nbsp;&nbsp;&nbsp;"Jesi li zato odlagala moje proglašenje?" zapanjeno upita Vivijen. "Zato što si se bojala?"
<BR>&nbsp;&nbsp;&nbsp;&nbsp;&nbsp;"Za ostale mogu da procenim, ali ne i za tebe..." Ona tiho zacvile od narednog bola, a onda se malo opusti. "Mislila sam da ću znati kada je Anara spremna... Mislila sam da ću znati!"
<BR>&nbsp;&nbsp;&nbsp;&nbsp;&nbsp;"Gospo, moraš da se opustiš!" Julija se naže nad njom, ljutito pogledavši Vivijen. "Pusti sada devojku, a ja ću sedeti kraj tebe."
<BR>&nbsp;&nbsp;&nbsp;&nbsp;&nbsp;"Ne..." šapnu Ana. "Mora i Vivijen da ostane."
<BR>&nbsp;&nbsp;&nbsp;&nbsp;&nbsp;Julija se namršti, ali nije se protivila, nego uze da masira Anin napeti trbuh. U tišini što je usledila, Vivijen začu tiho talasanje muzike i postade svesna da se to čuje već prilično dugo. Nijedan muškarac ne sme da uđe u sobu gde se rađa, ali Talesin možda sedi tik pred vratima.
<BR>&nbsp;&nbsp;&nbsp;&nbsp;&nbsp;Volela bih da je i on ovde! ljutito pomisli Vivijen. Volela bih da svaki muškarac vidi kroz šta žena prolazi da bi mu podarila dete.
<BR>&nbsp;&nbsp;&nbsp;&nbsp;&nbsp;Kontrakcije su postajale sve učestalije. Izgledalo je da Ana jedva ima vremena da udahne pre nego što joj se telo ponovo zgrči. Elena ju je držala za jednu ruku, a Vivijen za drugu, dok joj se Julija ponovo premestila niže nogu da je pregleda.
<BR>&nbsp;&nbsp;&nbsp;&nbsp;&nbsp;"Hoće li još dugo?" šapnu deovjka dok je porodilja ječala.
<BR>&nbsp;&nbsp;&nbsp;&nbsp;&nbsp;Julija sleže ramenima. "Ne preterano. Ovo je razdoblje kada telo završava otvaranje materice i priprema se da istisne dete. Budi mirna, Gospo moja", reče ona Ani, nastavljajući da joj blago masira trbuh.
<BR>&nbsp;&nbsp;&nbsp;&nbsp;&nbsp;"Oh, Boginjo..." šapnu Ana. "Boginjo, molim te!"
<BR>&nbsp;&nbsp;&nbsp;&nbsp;&nbsp;Ovo je nepodnošljivo, pomisli Vivijen. Ona se naže napred, mrmljajući ko zna kakve reči, samo da je ohrabri i umiri. Majčine oči, izbuljene od bola, uperiše se u njene, a onda iznenada kao da se izmeniše. Na trenutak je izgledala mlada; njena dugačka, znojem natopljena kosa postade kratka i kovržava.
<BR>&nbsp;&nbsp;&nbsp;&nbsp;&nbsp;"Izarma!" šapnu ona. "Pomozi mi, i detetu!"
<BR>&nbsp;&nbsp;&nbsp;&nbsp;&nbsp;A kao odjek začuše se reči: "Neka plod naših života bude vezan i priklonjen Tebi, Majko, Večita Ženo, koja poseduješ srž života Tvojih kćeri i držiš ga na dlanu i na srcu..." Dok je gledala bledo lice pod sobom, znala je da je i ona čula isto. Tog trenutka nisu bile majka i kćer, nego dve žene, sestrinske duše vezane jedna za drugu i za Veliku Majku iz života u život, još od kako su Mudri došli preko mora.
<BR>&nbsp;&nbsp;&nbsp;&nbsp;&nbsp;A sa tim sećanjem dođoše i druga znanja, naučena u nekom drugom životu, u hramu čije su veštine porađanja daleko prevazilazile sve što je ikada bilo poznato ženama Avalona. Ona slobodnom rukom iscrta nad matericom porodilje simbol Boginje.
<BR>&nbsp;&nbsp;&nbsp;&nbsp;&nbsp;Ana leže uz dubok uzdah, a Vivijen, iznenada ponovo pretvorena u sebe samu, oseti ogroman strah. A onda njena majka opet otvori oči, sada odlučne i mirne.
<BR>&nbsp;&nbsp;&nbsp;&nbsp;&nbsp;"Podig... nite... me!" zasikta ona. "Vreme je!"
<BR>&nbsp;&nbsp;&nbsp;&nbsp;&nbsp;Julija poče da izdaje uputstva. Pomogle su Ani da prebaci stopala preko ivice kreveta, tako da je sada gotovo čučala, dok su Elena i Vivijen klečale u slami da bi je pridržavale. Julija žurno razastre novo, čisto platno pod nju i stade da čeka dok je Ana stenjala i napinjala se. To je trajalo i trajalo; držati je, delovalo je kao da pokušavaš da uhvatiš neku ogromnu silu prirode. No, Julija ju je podsticala, govoreći da već vidi bebinu glavu - još samo jedno, jako napinanje i sasvim će izići.
<BR>&nbsp;&nbsp;&nbsp;&nbsp;&nbsp;Vivijen, osećajući drhtaje u čitavom majčinom telu, poče da priziva Boginju u najgrozničavoj molitvi koju je ikad izgovorila. Ona naglo udahnu i oseti kako u njoj izvire vrelina kao da je udahnula vatru. Svetlost joj suknu kroz sve udove, sila suviše jaka da bi se zadržala u jednom ljudskom telu; ali tog časa ona je bila Velika Majka i rađala je svet.
<BR>&nbsp;&nbsp;&nbsp;&nbsp;&nbsp;Kada je izdahnula, moć pokulja iz nje, silinom munje, pravo u telo žene koju je držala, a ova se zgrči i nape svom snagom. Julija uzviknu da glava izlazi, i Ana se nape ponovo, uz krik koji se svakako čuo sve do Inis Vitrina, i nešto mokro, crveno i koprcavo skliznu pravo u babičine ispružene ruke.
<BR>&nbsp;&nbsp;&nbsp;&nbsp;&nbsp;Devojčica... U iznenadnoj, vrtoglavoj tišini, svi su zurili u novi život koji se upravo pojavio na svetu. Potom beba pokrete glavu i začu se slab, piskav krik.
<BR>&nbsp;&nbsp;&nbsp;&nbsp;&nbsp;"A, ovo će biti fina cura", mrmljala je Julija, brišući maleno lišce mekom krpom i podižući bebu kako bi krv izišla iz pupčanika. "Elena, pridrži Gospu dok mi Vivijen ovde pomogne."
<BR>&nbsp;&nbsp;&nbsp;&nbsp;&nbsp;Vivijeni su rekli šta treba da radi, ali ruke su joj drhtale dok je podvezivala pupčanik na dva mesta, a potom, kada se između dva podveza olabavio, uze nož i preseče ga.
<BR>&nbsp;&nbsp;&nbsp;&nbsp;&nbsp;"Dobro je. Sad drži malenu dok ja pomognem oko posteljice. Tamo na stolu imaš platno da je poviješ."
<BR>&nbsp;&nbsp;&nbsp;&nbsp;&nbsp;Vivijen se jedva usuđivala da diše kad joj je babica spustila u ruke novorođenče. Ispod slojeva porođajne krvi bebina koža bila je ružičasta, a paperjasta kosa, kako se sušila, obećavala je da će biti plava. Ovo neće biti vilinsko dete, nego zlatno, od rase kraljeva.
<BR>&nbsp;&nbsp;&nbsp;&nbsp;&nbsp;Elena je pitala kako će se beba zvati.
<BR>&nbsp;&nbsp;&nbsp;&nbsp;&nbsp;"Igrena..." promrmlja Ana. "Ime joj je Igrena..."
<BR>&nbsp;&nbsp;&nbsp;&nbsp;&nbsp;Kao u odgovor, beba otvori oči, i Vivijenino srce bilo je izgubljeno. No, dok je gledala u to lišce, iznenada je zahvati Vid. Videla je lepu plavu ženu, u koju je znala da će izrasti to dete, i videla je da i ona ima svoju bebu. Ali to je bio jedar dečak, i u sledećem trenutku videla ga je odraslog, kako jaše u boj sa junačkim sjajem u očima i sa Mačem Avalona o boku.
<BR>&nbsp;&nbsp;&nbsp;&nbsp;&nbsp;"Ime joj je Igrena", sopstveni glas čula je kao iz velike daljine, "i iz njene materice će poteći Branitelj Britanije..."
<BR>
<BR>&nbsp;&nbsp;&nbsp;&nbsp;&nbsp;Talesin je sedeo kraj ognjišta u glavnoj sali, svirajući harfu. Ovog proleća često je svirao. Sveštenici i sveštenice smešili su se kada bi ga čuli i govorili su da njihov bard daje glas njihovoj radosti, ravan snazi radosti barskih ptica koje su sa toplijim vremenom zaposele močvare oko Avalona. Talesin bi se samo nasmešio, klimnuo glavom i nastavio da svira, u nadi da niko neće primetiti kako mu se oči ne smeše.
<BR>&nbsp;&nbsp;&nbsp;&nbsp;&nbsp;Trebalo bi da bude srećan. Iako nije mogao da je prizna, bio je otac lepe kćeri, i Ana se lepo oporavljala.
<BR>&nbsp;&nbsp;&nbsp;&nbsp;&nbsp;Ali opravljala se sporo. Iako tokom porođaja nije vrištala, kao neke žene, on je sedeo dovoljno blizu njenih vrata da bi čuo zvuke koje je proizvodila dok je porođaj trajao i trajao. Tada je svirao i da ne bi čuo, koliko i da bi razvedrio one unutra. Kako to trpe ljudi koji začnu po jedno dete svake godine? Kako muškarac da nosi svest da voljena žena rizikuje smrt kako bi istisnula iz materice dete koje je on tamo usadio?
<BR>&nbsp;&nbsp;&nbsp;&nbsp;&nbsp;Možda oni ne vole svoje žene toliko koliko on voli Gospu od Avalona. Ili možda oni nisu ukleti druidskim izoštrenim čulima koja su omogućila Talesinu da deli njenu agoniju. Vrhovi prstiju raskrvarili su mu se dok je pokušavao da snagom svoje muzike stvori ogradu pred tolikim bolom.
<BR>&nbsp;&nbsp;&nbsp;&nbsp;&nbsp;A sada je imao novu tugu. Njegova sećanja na Vivijenino rođenje bila su nejasna - tada je bio zauzet ubičajenim poslovima, a porođaj je protekao lakše, i nije znao da je to dete njegovo. Ali, ko god da ju je začeo, Vivijen je sada bila njegova kćer. A Ana je konačno dala dozvolu za njeno posvećenje. Sada je razumeo zašto je Vrhovna sveštenica tako dugo otezala. I on će živeti u strahu sve dok se devojka ne vrati bezbedno iz magle.
<BR>&nbsp;&nbsp;&nbsp;&nbsp;&nbsp;I zato je svirao, puštajući veliku harfu da nariče za svime što prolazi i što, ako se ikada vrati, više nikad neće biti isto. A u takvoj muzici, njegov bol i strah pretvarali su se u harmoniju.
<BR>
<BR>&nbsp;&nbsp;&nbsp;&nbsp;&nbsp;Vivijen je išla obalom jezera i gledala preko vode, ka oštrom vrhu Tora, prikupljajući hrabrost za probu koja će je pretvoriti u sveštenicu Avalona. Ako je išta moglo da je ubedi kako se više ne nalazi u svetu u kome je provela poslednjih pet godina, onda je to bilo ovo, jer umesto dobro poznatog kamenog prstena, na vrhu je videla dopola izgrađenu kulu. Bila je posvećena bogu po imenu Mihajlo, tako su joj rekli, mada su ga umesto bog zvali angelos. On je bio Gospodar Svetlosti, koga hirišćani prizivaju da se bori sa zmajskim moćima boginje zemlje koja je nekada obitavala u brdu.
<BR>&nbsp;&nbsp;&nbsp;&nbsp;&nbsp;I još obitava, pomisli ona, mršteći se, u Avalonu. No, kakve god bile namere graditelja, ta falusoidna kula izgledala je manje pretnja po zemlju, a više izazov nebesima, svetionik koji označava protok moći. I ti hrišćani su mnogo nasledili od starijih religija, a tako malo razumeju njihovo pravo značenje. Pretpostavljala je da bi trebalo da joj bude milo što, čak i ovako izobličene, Misterije delom ipak opstaju u svetu.
<BR>&nbsp;&nbsp;&nbsp;&nbsp;&nbsp;A to je bila jedina misterija koju će ikada više videti ako ne bude uspela da se vrati u Avalon. Proba i posvećivanje bili su jedno isto, jer sveštenica će postati upravo činom pretvaranja stvarnosti Inis Vitrina, koji leži u ljudskom svetu, u stvarnost Avalona.
<BR>&nbsp;&nbsp;&nbsp;&nbsp;&nbsp;Vivijen se okrete da pogleda zemlju iza sebe, gde se delta reke Bru širila kroz splet močvara i livada, prema ušću Sabrine. Ako bi duboko udahnula, možda bi mogla da oseti nagoveštaj slanog mirisa dalekog mora.
<BR>&nbsp;&nbsp;&nbsp;&nbsp;&nbsp;Nastavila je da se kreće, pa je videla bledu traku puta koji je vijugao tamo-amo između sivih grebena planine Mendip i, sa druge strane, naizgled prijatnijih visina Poldensa. Negde iza njih leže Lindinis i rimski putevi. Činilo joj se da bi mogla da krene u ma kom pravcu i da nađe sebi novi život. To je već jednom uradila. Ali sada bi mogla da odabere i da se vrati. Nije imala ništa sem košulje na sebi i malog, srpastog noža za pojasom, ali majka ju je konačno oslobodila.
<BR>&nbsp;&nbsp;&nbsp;&nbsp;&nbsp;Vivijen sede na neko staro deblo i zagleda se u vodomara kako leti prostranstvom neba. Sunce je blistalo na vodi i odbijalo se od uglačanog drveta male barke koju su joj ostavili - zapravo, više splava pokretanog motkom, kakvog koristi narod iz močvare. Vazduh je još zadržao podnevnu toplotu, ali sa zapada je stizao laki povetarac, noseći sa sobom sveži dah mora. Za nju je bila pobeda čak i što može da bira hoće li izići u spoljašnji svet ili će se vratiti u Avalon; ali već je znala kakvu će odluku doneti.
<BR>&nbsp;&nbsp;&nbsp;&nbsp;&nbsp;Suviše često je sanjala ovu probu, zamišljala svaki trenutak, smišljala šta će učiniti. Bila bi šteta da protraći toliko planiranje. Ali nije to uticalo na njenu odluku. Više joj nije bilo važno hoće li jednog dana ona ili mala Igrena postati Vrhovna sveštenica, niti je morala da dokazuje svojoj majci da u njoj teče istinska drevna krv. Oduševljenje uspešnim porođajem polako je bledelo, i Vivijen je znala da će se ona i Ana i dalje svađati - bile su suviše slične. Ali sada su se barem bolje razumele.
<BR>&nbsp;&nbsp;&nbsp;&nbsp;&nbsp;Iako se Vivijenin cilj nije izmenio, rođenje male sestre izmenilo je njene motive. Da bi održala tu novu svest, morala je da se dokaže kao sveštenica. A želela je da se vrati, da se prepire sa majkom, da gleda kako Igrena raste i da sluša Talesinovu muziku.
<BR>&nbsp;&nbsp;&nbsp;&nbsp;&nbsp;Što je sve divno i krasno, pomisli ona, ustajući da ponovo pođe duž obale. Ali i dalje to tek treba da učini.
<BR>&nbsp;&nbsp;&nbsp;&nbsp;&nbsp;Magija, tako su je učili, predstavlja usmeravanje disciplinovane volje. Ali ponekad se volja mora zanemariti. Tajna leži u svesti kada treba primeniti kontrolu, a kada odustati. Nebo je sada bilo vedro, ali kako je morski vetar jačao, neizbežno će doneti maglu, koja će stići kotrljajući se sa reke Sabrine u vlažnom talasu, neizbežna kao plima.
<BR>&nbsp;&nbsp;&nbsp;&nbsp;&nbsp;Nije trebalo da promeni maglu, nego sebe.
<BR>&nbsp;&nbsp;&nbsp;&nbsp;&nbsp;"Gospo od Života, pomozi mi, jer bez Tebe, ne mogu da pređem na Avalon. Pokaži mi put... Pomozi mi da razumem", šaputala je, a onda uz svest da to nije razmena nego samo saopštavanje činjenice, nastavi: "Ja sam žrtva za tebe..."
<BR>&nbsp;&nbsp;&nbsp;&nbsp;&nbsp;Vivijen se namesti udobnije na deblu i ukrsti članke na nogama kako bi imala bolju ravnotežu, spustivši šake na kolena, otvorenim dlanovima naviše. Prvi korak je da pronađe svoje središte. Ona udahnu, zadrža dah, pa da polako ispusti, a sa njime i sve uznemirujuće misli koje bi joj sada smetale. Udahni, izdahni, ponavljala je pokret, brojeći, a svest se u njoj pomerala ka unutra i dopirala u bezvremeni mir.
<BR>&nbsp;&nbsp;&nbsp;&nbsp;&nbsp;A onda joj je u umu ostala sam jedna misao. Vivijen ponovo udahnu i spusti svoju svest naniže, duboko u tlo. Ovde, u močvari, to je ličilo na traganje za vodom, a ne za čvrstim temeljima kakvi se nalaze pod Torom; ovde je morala da lebdi na varljivoj, tečnoj podlozi. Vivijen ju je usisavala kroz korenje, koje je njen duh širio, i uvlačila, naviše, u peckavom talasu koji joj je izvirao iz temena i šikljao u nebo.
<BR>&nbsp;&nbsp;&nbsp;&nbsp;&nbsp;U prvom oduševljenju, učinilo joj se da će njena duša napustiti telo; ali sada već nagonskom reakcijom, ona ponovo povuče energiju naniže, duž kičme, pa opet nazad u zemlju. Energija ponovo pođe naviše, i ovog puta Vivijen ustade, podižući ruke dok je moć pulsirala kroz nju. Strujanje postepeno postade vibracija, stub energije od zemlje do nebesa, a ona je bila provodnik.
<BR>&nbsp;&nbsp;&nbsp;&nbsp;&nbsp;Potom spusti ruke i pruži ih pred sebe, i tim pokretom njen duh se otvori da primi sve u vodoravnoj ravni. Osećala je sve oko sebe, jezero, močvare i livade, skroz do bregova i do mora, kao senke svetlosti u viziji. Magla je bila pokretni veo preko njenih čula, hladna na koži, ali peckava od moći. Još zatvorenih čiju, ona se polako okrete ka njoj i usmeri svu svoju potrebu u nemi poziv.
<BR>&nbsp;&nbsp;&nbsp;&nbsp;&nbsp;I magla stiže kao ogromni sivi talas, zaklonivši livadu i močvaru i samo jezero, sve dok Vivijen nije ostala jedino živo biće na svetu. Kada je i otvorila oči, nije bilo neke razlike. Tlo je bilo samo tamnija senka oko njenih nogu, a voda senka pokreta pred njom. Napipavala je put dok nije stigla do splava - delovao je nekako krhko, kao da mu je magla isisala i srž, a ne samo boju.
<BR>&nbsp;&nbsp;&nbsp;&nbsp;&nbsp;Ali na dodir je bio sasvim čvrst, čak i pred ovako izmenjenim čulima, i kada je ušla u njega i otisnula se, osetila je poznati trzaj kad se odsukao. Tamna masa obale začas iščeze. Sada nije imala ni uporište na čvrstom tlu, ni odredište pred smrtnim očima. Imala je dve mogućnosti - ili da sedi tu gde jeste do svitanja, kada će kopneni vetar razduvati maglu, ili da pokuša da nađe kroz maglu put do Avalona.
<BR>&nbsp;&nbsp;&nbsp;&nbsp;&nbsp;Iz dubine sećanja ona poče da priziva čaroliju. Rekli su joj da je čarolija pomalo drugačija za svakog ko je korsiti - ponekad je treba izmeniti pri svakoj upotrebi. Nisu bile bitne same reči, nego stvarnosti na koje se odnose. A nije bilo dovoljno samo izgovoriti čaroliju - reči su samo pokretač, mnemonički podsetnik koji podstiče promenu u duhu.
<BR>&nbsp;&nbsp;&nbsp;&nbsp;&nbsp;Vivijen pomisli na planinu koju je videla kako se, pod izvesnom svetlošću, pretvara u priliku usnule Boginje. Pomislila je na Gral, koji je sGm po sebi samo jednostavna posuda, sve dok ga ne pogledaš duhovnim okom. Šta je magla kada nije magla? Šta je, zapravo, prepreka između svetova?
<BR>&nbsp;&nbsp;&nbsp;&nbsp;&nbsp;Nema prepreke... Ta pomisao naprosto joj se pojavila u svesti.
<BR>&nbsp;&nbsp;&nbsp;&nbsp;&nbsp;"Šta je magla?"
<BR>&nbsp;&nbsp;&nbsp;&nbsp;&nbsp;Nema ni magle... Postoji samo privid.
<BR>&nbsp;&nbsp;&nbsp;&nbsp;&nbsp;Vivijen razmisli o tome. Ako je magla privid, šta je onda sa zemljom koju krije? Da li je Avalon fatamorgana ili, zapravo, hrišćansko ostrvo nije stvarno? Možda nijedno od tog dvoga ne postoji izvan njenog uma, ali u tom slučaju, šta je ličnost koja ih zamišlja? Njene misli pratile su opsenu naniže, u beskonačnoj spirali nelogičnosti, i pri svakom okretu gubile su određenost jer su stalno nestajale granice kojima ljudi definišu postojanje.
<BR>&nbsp;&nbsp;&nbsp;&nbsp;&nbsp;Nema Ličnosti...
<BR>&nbsp;&nbsp;&nbsp;&nbsp;&nbsp;Pomisao koja je bila Vivijen zadrhta od dodira rastakanja. Iskra svesti govorila joj je da je ovo tama u kojoj se utopila Anara. Je li to odgovor, da uopšte ništa ne postoji?
<BR>&nbsp;&nbsp;&nbsp;&nbsp;&nbsp;Ništa.... i Sve...
<BR>&nbsp;&nbsp;&nbsp;&nbsp;&nbsp;"Ko si Ti?" kriknu Vivijenin duh.
<BR>&nbsp;&nbsp;&nbsp;&nbsp;&nbsp;Tvoja Ličnost...
<BR>&nbsp;&nbsp;&nbsp;&nbsp;&nbsp;Njena Ličnost nije bila ništa, svetlucava tačkica na ivici nestanka; a onda - istog časa, ili pre, ili posle, jer tu nije bilo Vremena - postade Jedno, sjaj koji ispunjava sve stvarnosti. U jednom beskonačnom trenutku, učestvovala je u toj ekstazi.
<BR>&nbsp;&nbsp;&nbsp;&nbsp;&nbsp;A onda, kao list koji ipak nije dovoljno lak da bi leteo na vetru, ona pade, naniže, ka unutra, ponovo nastajući i stičući sve ono što je bila izgubila. Ali Vivijen koja se vratila u svoje telo nije bila sasvim ista Vivijen koja ga je napustila. I dok je preispitivala sebe, glas joj se vrati i ona zapeva talasave slogove magije za prelazak, i njime povrati svet.
<BR>&nbsp;&nbsp;&nbsp;&nbsp;&nbsp;Znala je šta je učinila, čak i pre nego što su magle počele da se razdvajaju. To je bilo kao onaj trenutak kada se jednom pojavila između prepletenog drveća, sigurna da ide u pogrešnom pravcu, a onda, između dva koraka, osetila je promenu u svesti i znala je put.
<BR>&nbsp;&nbsp;&nbsp;&nbsp;&nbsp;Kasnije, kada se Vivijen pitala kako to da je uspela tamo gde Anara nije, pomislila je da je to verovatno bilo baš zbog pet godina duge bitke kojom ju je majka naterala da izgradi ličnost koja može da podnese čak i dodir Ponora. Ali umesto da pridaje sebi preveliku važnost, znala je da je bilo onih koje su se izgubile tokom probe zato što su im duše već bile suviše blizu Jednog, pa su se duše stopile sa Njime bez razlike, kao što kap vode postaje jedno sa morem.
<BR>&nbsp;&nbsp;&nbsp;&nbsp;&nbsp;Ushićenje tog spajanja još joj je bilo dovoljno blisko, i dok je nestajalo, Vivijen je brisala suze. Iznenada se setila koliko je plakala kada ju je majka poslala sa Netenom. Sve do sada nije dozvoljavala sebi da se seti tog dana.
<BR>&nbsp;&nbsp;&nbsp;&nbsp;&nbsp;"Gospo... ne ostavljaj me samu!" šaputala je, i kao odjek javi joj se unutrašnja svest. "Nikada te nisam ostavila; nikada te neću ostaviti. Dok život traje, i duže, Ja sam tu..."
<BR>&nbsp;&nbsp;&nbsp;&nbsp;&nbsp;Ali kako je unutrašnja svetlost bledela, magla se pretvarala u talasanje sjaja i rastakala se, i sledećeg trenutka Vivijen je stajala, ošamućena, pod punim sunčevim svetlom.
<BR>&nbsp;&nbsp;&nbsp;&nbsp;&nbsp;Zažmirkala je od bleska svetlosti na vodi i bledom kamenu kuća i zelenoj travi Tora, i znala je da na svim svetovima nema lepšeg prizora od tog. Neko povika; ona zakloni oči rukom i prepoznade Talesinovu svetlu kosu. Pretržaivala je pogledom padinu, tražeći majku, i ukočila se očekujući stari bol. Talesin ju je čekao, verovatno još od trenutka kada je otišla. Zar njenoj majci nije stalo, čak ni sada, hoće li Vivijen uspeti ili neće?
<BR>&nbsp;&nbsp;&nbsp;&nbsp;&nbsp;A onda joj srce poskoči; iznenada je znala da se njena majka krije jer ne može da prizna, ni sebi ni bilo kom drugom, koliko joj je stalo da njena najstarija živa kćer stigne bezbedno kući.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
