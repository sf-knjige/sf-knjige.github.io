<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Neobično jak mraz držao je čitavu Britaniju okovanu ledom. Iako je do Samena ostalo još deset dana, poslednja oluja isisala je svu boju iz zemlje i ostavila ledenu ivicu na svakoj uzvišici, a vetar je bio mrazno hladan. Bilo je opasno kretati se čak i pravim rimljanskim putevima. Ostrvo Mona, odvojeno od britanskog kopna uzanim kanalom, ležalo je prekriveno ledenim mirom. Narod sa ostrva već danima nije viđao strance.
<BR>&nbsp;&nbsp;&nbsp;&nbsp;&nbsp;Vivijen je bila utoliko više iznenađena kada je pogledala kroz vrata štale i ugledala putnika kako skreće na stazu što je vodila ka farmi. Krupna, koščata mula na kojoj je stranac jahao bila je blatnjava sve to trbuha; stranac je, opet, bio toliko umotan u ogrtače i šalove da su mu se videla samo stopala. Zažmirkala je, na trenutak sigurna da ga poznaje. Ali to je, naravno, bilo nemoguće. Ona se saže da podigne tešku kofu sa mlekom, a onda pođe ka kuću, drobeći malim stopalima led koji je pokrio barice po stazi.
<BR>&nbsp;&nbsp;&nbsp;&nbsp;&nbsp;"Tata, stiže neki čovek, stranac..."
<BR>&nbsp;&nbsp;&nbsp;&nbsp;&nbsp;Glas joj je bio melodičan, tipično za sever, iako je rođena na mestu koje se zavlo Letnja Zemlja. Njen usvojeni brat jednom joj je šapnuo da ona potiče sa još neverovatnijeg mesta, ostrva po imenu Avalon, koje, zapravo, uopšte nije deo ovoga sveta. Otac ga je brzo ućutkao, i Vivijen, naravno, nije verovala u to, dok je bila budna, jer kako mesto usred kopna može da bude ostrvo? Ali ponekad, u snu, gotovo da se sećala i budila se sa čudnim osećanjem lišenosti. Njena prava majka bila je tamošnja Gospa, i jedino to je znala.
<BR>&nbsp;&nbsp;&nbsp;&nbsp;&nbsp;"Kakav stranac?" Njen otac, Neten, pojavi se iza ugla kuće, sa punim naručjem drva.
<BR>&nbsp;&nbsp;&nbsp;&nbsp;&nbsp;"Izgleda kao gomila krpa, sav je umotan zbog zime, ali takvi smo i ti i ja." Ona se nasmeši.
<BR>&nbsp;&nbsp;&nbsp;&nbsp;&nbsp;"Ulazi unutra, curo", Neten mahnu na nju svim onim drvima, "pre nego što se mleko smrzne."
<BR>&nbsp;&nbsp;&nbsp;&nbsp;&nbsp;Vivijen se nasmeja i prođe kroz vrata, ali Neten je ostao napolju, gledajući mulu kako polako napreduje stazom. Vivijen je spustila kofu i skinula ogrtač, a onda začu glasove i zastade da čuje. Betok, njena usvojena mati, prestade da meša po loncu, pa i sama oslušnu.
<BR>&nbsp;&nbsp;&nbsp;&nbsp;&nbsp;"Talesine! Stvarno si ti", čule su Netena da govori. "Kakav te je zli vetar oduvao čak ovamo?"
<BR>&nbsp;&nbsp;&nbsp;&nbsp;&nbsp;"Vetar iz Avalona, koji nije čekao da se vreme prolepša", stiže odgovor neobično prijatnog glasa, iako je bio promukao od hladnoće.
<BR>&nbsp;&nbsp;&nbsp;&nbsp;&nbsp;"Sve mi se čini da nisi prešao toliki put samo da bi preneo Vivijeni pozdrave od majke!" odvrati Neten. "Ulazi, čoveče, pre nego što se sasvim smrzneš. Neću da se posle priča kako se najbolji bard Britanije smrznuo na mom pragu. Ne, ulazi, ja ću smestiti mulu kod mojih krava."
<BR>&nbsp;&nbsp;&nbsp;&nbsp;&nbsp;Vrata se otvoriše, i u kuću uđe visok i mršav muškarac. Vivijen ustuknu, zureći u njega, kada je počeo da odmotava šalove, rasipajući oko sebe parčiće leda koji su se topili na dobro oribanom kamenom ognjištu. Ispod svih ogrtača nosio je belu vunenu odoru druida. Ono što je spolja kvarilo izgled jahača bila je kutija za harfu od fokine kože, koju je smaknuo sa ramena i pažljivo spustio na pod.
<BR>&nbsp;&nbsp;&nbsp;&nbsp;&nbsp;Potom se zadovoljno protegnuo. Vivijen je primetila da ima veoma lepe šake i kosu proređenu na temenu, toliko svetlu da se nije moglo odrediti je li plava ili seda. Zaključila je da će isto tako izgledati i kada ostari; zapravo, njoj je i ovako izgledao star. On primeti Vivijenin pogled i raširi oči.
<BR>&nbsp;&nbsp;&nbsp;&nbsp;&nbsp;"Ali ti si samo dete!"
<BR>&nbsp;&nbsp;&nbsp;&nbsp;&nbsp;"Navršila sam četrnaestu, i dovoljno sam odrasla za udaju!" odvrati ona, uspravljajući se, iznenađena toplinom njegovog osmeha.
<BR>&nbsp;&nbsp;&nbsp;&nbsp;&nbsp;"Pa, naravno - zaboravio sam koliko ličiš na svoju majku; ona mi doseže samo do ramena, ali svi uvek smatraju da je vrlo visoka."
<BR>&nbsp;&nbsp;&nbsp;&nbsp;&nbsp;On se nakloni njenoj usvojenoj majci, čije se mrštenje polako pretvori u mrgodnu ljubaznost. "Blagoslov ovoj kući i njenoj gospodarici", tiho reče on.
<BR>&nbsp;&nbsp;&nbsp;&nbsp;&nbsp;"I putniku koji je počastvovao naše ognjište", odvrati Betok, "mada ne verujem da nam zaista donosiš blagoslov."
<BR>&nbsp;&nbsp;&nbsp;&nbsp;&nbsp;"Ni ja", reče Neten, ulazeći kroz vrata.
<BR>&nbsp;&nbsp;&nbsp;&nbsp;&nbsp;Dok je on skidao ogrtač, Betok usu jabukovaču u drvenu čašu i ponudi je posetiocu. "Ali želim ti dobrodošlicu", dodade ona. "Večera će brzo biti gotova." Ona se okrete bakraču koji je visio nad vatrom, a Vivijen poče da postavlja drvene činije na sto.
<BR>&nbsp;&nbsp;&nbsp;&nbsp;&nbsp;"Pa", reče Neten, "kakve su vesti?" Vivijen zastade da sluša, sa činijom u ruci.
<BR>&nbsp;&nbsp;&nbsp;&nbsp;&nbsp;Talesin uzdahnu. "Gospina kćer, Anara, umrla je prošlog meseca."
<BR>&nbsp;&nbsp;&nbsp;&nbsp;&nbsp;Moja sestra, pomisli Vivijen, pitajući se treba li da oseti tugu, pošto se te devojke uopšte nije sećala.
<BR>&nbsp;&nbsp;&nbsp;&nbsp;&nbsp;"Je li to ona što je bila udata za Vortigernovog sina?" poluglasno upita Betok.
<BR>&nbsp;&nbsp;&nbsp;&nbsp;&nbsp;Njen muž odmahnu glavom. "To je Idris, ali i ona je umrla, na porođaju, koliko sam čuo." On se obrati Talesinu. "Žao mi je što to čujem..." Čekao je, očito se pitajući zašto je bard prešao toliki put samo bi im to rekao.
<BR>&nbsp;&nbsp;&nbsp;&nbsp;&nbsp;"Gospa Ana me je poslala da dovedem Vivijen na Avalon..." reče Talesin.
<BR>&nbsp;&nbsp;&nbsp;&nbsp;&nbsp;"Moj dom je ovde!" uzviknu Vivijen, gledajući naizmenično oca i barda.
<BR>&nbsp;&nbsp;&nbsp;&nbsp;&nbsp;Talesin se još više uozbilji. "Znam. Ali potrebna si Gospi Ani."
<BR>&nbsp;&nbsp;&nbsp;&nbsp;&nbsp;"Oče! Reci mu da me nećeš pustiti!" kriknu ona.
<BR>&nbsp;&nbsp;&nbsp;&nbsp;&nbsp;Talesin iznenađeno pogleda Netena. "Nisi joj rekao?"
<BR>&nbsp;&nbsp;&nbsp;&nbsp;&nbsp;"Šta mi nije rekao?" podiže glas Vivijen. "Šta ovo znači?"
<BR>&nbsp;&nbsp;&nbsp;&nbsp;&nbsp;Neten porumene, izbegavjaući njen pogled. "Da nisam tvoj otac i da nemam nikakvog prava da te zadržim; ali nadao sam se da to nikada nećeš morati da saznaš."
<BR>&nbsp;&nbsp;&nbsp;&nbsp;&nbsp;"Pa, čija sam onda kćer? Kažeš da nisi moj otac. Hoćeš li sada reći da Gospa nije moja majka?"
<BR>&nbsp;&nbsp;&nbsp;&nbsp;&nbsp;"Oh, jeste ti ona majka", mračno reče Neten. "Betok i ja smo dobili od nje ovu kuću kada smo te usvojili, i obećala je da će to biti uvek naša zemlja, a ti uvek naša kćer, osim ako nekim slučajem obe tvoje sestre umru ne ostavljajući za sobom žensku decu. Najstariju je zadržala kraj sebe da uči za sveštenicu. Pošto je sada mrtva, znači da si ti njena jedina naslednica."
<BR>&nbsp;&nbsp;&nbsp;&nbsp;&nbsp;Vivijen oseti da je prebledela. "I mene niko ni ne pita želim li da pođem?"
<BR>&nbsp;&nbsp;&nbsp;&nbsp;&nbsp;"Potreba Avalona važnija je od naših ličnih želja", blago reče Talesin. "Žao mi je, Vivijen."
<BR>&nbsp;&nbsp;&nbsp;&nbsp;&nbsp;Ona se ponosno uspravi, savlađujući suze. "Onda te neću kriviti. Kada moramo da pođemo?"
<BR>&nbsp;&nbsp;&nbsp;&nbsp;&nbsp;"Najradije bih rekao odmah, ali moja sirota mula mora da se malo odmori. Polazimo sutra u zoru."
<BR>&nbsp;&nbsp;&nbsp;&nbsp;&nbsp;"Tako brzo!" Ona odmahnu glavom. "Zašto me nije upozorila?"
<BR>&nbsp;&nbsp;&nbsp;&nbsp;&nbsp;"Ni smrt nikoga nije upozorila, mila. Dovoljno si odrasla da počneš obuku, a uskoro će putovanje biti potpuno nemoguće. Ako te ne odvedem sada, ne bi mogla da stigneš na Avalon sve do proleća."
<BR>&nbsp;&nbsp;&nbsp;&nbsp;&nbsp;Dok se penjala u potkrovlje da se spakuje, počeše da joj teku suze. Osećala se kao siroče. Bilo je jasno da je majka zove iz potrebe, a ne iz ljubavi. Avalon je bio lep san, ali nije želela da ostavi ljude koji su joj bili prodica, niti kamenito ostrvo koje je navikla da smatra svojim domom.
<BR>
<BR>&nbsp;&nbsp;&nbsp;&nbsp;&nbsp;Talesin je sedeo kraj vatre, držeći u ruci čašu tople jabukovače. Lepo se naspavao, u toplom, prvi put za više dana. U ovoj kući vladao je mir. Ana je dobro izabrala kome će poveriti svoje dete. Šteta što nije mogla da je ostavi ovde. I nehotice se setio Gospe kakvu ju je poslednji put video, sa novim borama na visokom čelu i stegnutim usnama nad isturenom bradom. Sitna i ružna žena, možda bi rekao neko, ali od dana kada je stigao među druide, pre dvadeset godina, ona je Talesinu bila Boginja.
<BR>&nbsp;&nbsp;&nbsp;&nbsp;&nbsp;Anu je obučila rođena majka, a ovu tetka, tako mu mu rekli. Nije uvek kćer nasleđivala majku, ali tokom stoleća mnogo kćeri Avalona udalo se u prinčevske kuće Britanije, i one su slale svoje kćeri na sveto ostrvo da i same postanu sveštenice. Anino dete vodi poreklo, posredno, još od Siane, za koju se pričalo da je bila kćer Vilinske Kraljice.
<BR>&nbsp;&nbsp;&nbsp;&nbsp;&nbsp;On oseti pokret i podiže pogled. Sa potkrovlja se pojavi par nogu u pantalonama i obojcima. Gledao je neobičnu priliku, umotanu u široku tuniku, kako silazi niz lestvice i okreće se ka njemu, neprijateljski se mršteći. Talesin podiže jednu obrvu, i mrštenje se pretvori u nagoveštaj osmeha od koga se čitavo Vivijenino lice izmenilo.
<BR>&nbsp;&nbsp;&nbsp;&nbsp;&nbsp;"Je li to odeća tvog usvojenog brata?"
<BR>&nbsp;&nbsp;&nbsp;&nbsp;&nbsp;"Naučila sam da jašem kao muškarac; zašto se pri tom ne bih tako i oblačila? Tebi se ne dopada - hoće li se moja majka ljutiti?"
<BR>&nbsp;&nbsp;&nbsp;&nbsp;&nbsp;On brzo savlada osmeh. "Neće joj se dopasti." Sveta Boginjo, pomisli on, ista je kao Ana. Naredne godine biće vrlo zanimljive.
<BR>&nbsp;&nbsp;&nbsp;&nbsp;&nbsp;"Baš dobro!" Vivijen sede kraj njega i nalakti se na kolena. "To i hoću. Ako se bude protivila, reći ću joj da se ja protivim što me je odvela od kuće!"
<BR>&nbsp;&nbsp;&nbsp;&nbsp;&nbsp;Talesin uzdahnu. "Ne mogu da te krivim zbog toga."
<BR>&nbsp;&nbsp;&nbsp;&nbsp;&nbsp;Ne valja što te je poslala dok si bila vrlo mala, a potom te pozvala nazad bez ikakvog upozorenja, kao da si ti lutka na kanapu, pomisli on, ali Ana je uvek radila po svome. A i ja sam osetio njenu ruku na svom kanapu...
<BR>&nbsp;&nbsp;&nbsp;&nbsp;&nbsp;On primeti da se Vivijen ukočila i shvati da mu je čula misli. On bez razmišljanja načini jedva primetan pokret levom rukom; njeno iznenađenje nestade, i ona posegnu za šoljom. Moraće dobro da pazi. Ova malena možda ima dar jednak majčinom, mada još nije prošla obuku. A od Gospe od Avalona on nikada ništa nije mogao da sakrije.
<BR>
<BR>&nbsp;&nbsp;&nbsp;&nbsp;&nbsp;Kad su konačno krenuli, već je bilo prošlo podne. Talesin je jahao mulu, a Vivijen malog planinskog ponija. Voda između ostrva i kopna bila je potpuno zaleđena, pa su mogli da je pređu jašući. Prošli su kroz selo nastalo kraj legionarske tvrđave u Segontiumu i uputili se putem koji su Rimljani izgradili preko zemlje Deceangla, sve do Deve.
<BR>&nbsp;&nbsp;&nbsp;&nbsp;&nbsp;Vivijen nikada nije jahala izvan ostrva Mona, i brzo se umorila. No, ipak je držala korak, ne pokazujući umor; druid, naučen da ne obraća pažnju na telesne zahteve, nije ni pomislio da bi mladoj devojci moglo biti teško da jaše tolike sate. No, ma koliko Vivijen bila sitna, imala je čvrstu građu tamnoputog naroda iz močvare od kojih je nasledila izgled. Nije videla majku od svoje pete godine, ali čvrsto je rešila da pred njom ne pokaže slabost. Stalno se pitala ko bi joj mogao biti pravi otac, i da li i on živi na Avalonu. Možda će je on voleti.
<BR>&nbsp;&nbsp;&nbsp;&nbsp;&nbsp;Jahala je dalje, sa smrznutim suzama na licu, i te noći legla je gotovo previše umorna da zaspi jer ju je sve bolelo. Postepeno, kako su silazili na jug kroz dolinu Vej, navikla se na napor, iako i dalje nije volela jahanje, niti ponija koji joj je dodeljen. Ta životinja kao da je bila posednuta nekakvim demonom nezavisnosti - uporno je pokušavala da ide kuda ona želi, a želje joj se nimalo nisu slagale sa Vivijeninim.
<BR>&nbsp;&nbsp;&nbsp;&nbsp;&nbsp;Između Deve i Glevuma gotovo da i nije bilo tragova Rimljana. Noću su nalazili zaklon kod pastira, ili kod malih porodica koje su jedva opstajale u brdima. Svi su poštovali druida kao da im je u posetu došao lično bog, ali Vivijen su dočekivali kao da im je ravna. Kako su zalazili dublje na jug, putevi su postajali sve bolji, mada je i dalje bilo veoma hladno, i ponegde bi primetili vilu u rimljanskom stilu, okruženu prostranim njivama.
<BR>&nbsp;&nbsp;&nbsp;&nbsp;&nbsp;Malo severnije od Korinijuma, Talesin skrete na put ka jednoj takvoj vili, naizgled vrlo udobnoj staroj kući sa dvorištem oivičenim pomoćnim zgradama.
<BR>&nbsp;&nbsp;&nbsp;&nbsp;&nbsp;"Bila su vremena", reče druid dok su se primicali vili, "kada je sveštenik mog reda bio poštovani gost u svakoj britanskoj kući, a Rimljani su ga uvažavali kao pripadnika srodne vere. No, u poslednje vreme hrišćani su zatrovali um tolikom broju ljudi - oni poklonike svih drugih vera nazivaju demoni, čak i ako poštuju dobre bogove - da putujem prerušen u lutajućeg barda i otkrivam ko sam samo onima koji se drže starih običaja."
<BR>&nbsp;&nbsp;&nbsp;&nbsp;&nbsp;"A kakvi su u ovoj kući?" upita Vivijen kada su se oglasili psi čuvari, a na vratima se pojavili ljudi da vide ko stiže.
<BR>&nbsp;&nbsp;&nbsp;&nbsp;&nbsp;"Ovo su hrišćani, ali ne fanatični. Junije Priskus je dobar čovek, koji se stara o zdravlju svojih ljudi isto koliko i o svojim životinjama, ali pušta svakog da se sGm stara o svojoj duši, a neobično voli da sluša harfu. Ovde će nas lepo primiti."
<BR>&nbsp;&nbsp;&nbsp;&nbsp;&nbsp;U susret im je, okružen psima, išao snažan muškarac crvene kose. Vivijenin poni baš je tad počeo da se propinje, i dok ga je umirila, Priskus im je već poželeo dobrodošlicu.
<BR>&nbsp;&nbsp;&nbsp;&nbsp;&nbsp;Večerali su u stilu starih Rimljana; muškarci su ležali, a žene sedele na klupama kraj ognjišta. Domaćinova kćer Priscila, krupnooko dete od osam godina visoko gotovo koliko Vivijen, iskreno se divila gošći, pa je sela kraj njenih nogu, nudeći joj još hrane kad god bi Vivijen ispraznila tanjir. To je bilo vrlo često, jer su poslednjih dana odsedali kod siromašnih ljudi, i Vivijen se plašila da će im hrana kojom su ih nudili biti neophodna tokom zime. Sada joj se činilo da je prošlo čitavo stoleće od kako se pošteno najela i ugrejala. Jela je ne obraćajući mnogo pažnje na razgovore, ali kada se konačno malo zasitila, primetila je da se priča o Vrhovnom kralju.
<BR>&nbsp;&nbsp;&nbsp;&nbsp;&nbsp;"Jesi li zaista siguran da je Vortigern toliko loš?" upita Talesin, spuštajući pehar za vino. "Zar se ne sećaš kako smo, kada je iz Rima stigao biskup Germanije, bili toliko očajni da smo pozvali biskupa da predvodi trupe protiv Pikta jer je pre stupanja u crkvu bio legionar? To je bilo iste godine kada se rodilo ovo dete." On se osmehnu Vivijeni i ponovo se okrete ka domaćinu.
<BR>&nbsp;&nbsp;&nbsp;&nbsp;&nbsp;"Saksonci koje je Vortigern naselio na severu drže pod kontrolom Obojeni Narod; preselio je Votadine u Demeciju, a Kornove u Dumoniju, čime je smestio moćna plemena tamo gde mogu da nas štite od Iraca; a onaj anglički poglavica, Hengest, sa svojim ljudima čuva Saksonsku obalu. Samo kada vlada mir možemo da se svađamo među sobom, ali ne čini mi se da Vortigerna treba za uspehe kazniti građanskim ratom."
<BR>&nbsp;&nbsp;&nbsp;&nbsp;&nbsp;"Saksonaca je previše", reče Priskus. "Vortigern je Hengestu dao čitav Kantijum, ne pitajući za dozvolu njihovog kralja. Prihvatao sam Vortigerna dok ga je podržavalo Veće, ali Ambrozije Aurelijanus je naš pravi car, kao i njegov otac pre njega. Borio sam se za njega u Gulopumu. Da je neki od njih nadmoćno pobedio, znali bismo na čemu smo - a ovako će sirota Britanija proći kao ono dete koje je car Solomon ponudio da podeli između dve majke, raskomadano da bi zadovoljilo njihov ponos."
<BR>&nbsp;&nbsp;&nbsp;&nbsp;&nbsp;Talesin odmahnu glaovm. "Pa, koliko se ja sećam, njegova pretnja opametila je posvađane žene, a možda će i sa našim vođama biti isto."
<BR>&nbsp;&nbsp;&nbsp;&nbsp;&nbsp;Njegov domaćin uzdahnu. "Prijatelju moj, za to će biti potrebno nešto više od pretnje. Biće potrebno čudo." Na trenutak se namrštio, a onda je ustao, nasmešivši se svojoj ženi i devojčicama. "Ali ovo je turoban razgovor za ovako ledeno veče. Sad kad sam te nahranio, Talesine, da li bi hteo da nas razvedriš pesmom?"
<BR>&nbsp;&nbsp;&nbsp;&nbsp;&nbsp;U vili su ostali dve noći, i Vivijeni je bilo žao kad su pošli dalje. No, druidski sveštenici umeju da predviđaju vreme, i Talesin je rekao da, ako ne krenu odmah, neće stići do Avalona pre snegova. Mala Priscila zagrlila je na rastanku Vivijen, obećavajući da je nikada neće zaboraviti, a Vivijen se, osećajući njeno dobro srce, upitala hoće li na Avalonu naći nekoga ko će joj se toliko dopasti kao drug.
<BR>&nbsp;&nbsp;&nbsp;&nbsp;&nbsp;Tog i narednog dana su žurili, odspavavši samo par sati u pastirskoj kolibi kraj puta. Vivijen je uglavnom ćutala, ako se ne računa povremena poluglasna grdnja upućena poniju. Sledeću noć proveli su u Akve Sulis. Vivijen je zapamtila samo veličanstvene zgrade koje su počele da propadaju, i povremeni miris sumpora. Nije bilo vremena za razgledanje, i sledećeg jutra pošli su putem za Lindinis.
<BR>
<BR>&nbsp;&nbsp;&nbsp;&nbsp;&nbsp;"Hoćemo li večeras stići do Avalona?" upita Vivijen iza njega. Talesin se okrete; put se uspinjao uz planinu Mendip, i životinje su usporile korak.
<BR>&nbsp;&nbsp;&nbsp;&nbsp;&nbsp;On se namršti. "Na dobrom konju svakako, ali ove životinje ići će svojim tempom, ako uopšte budu išle. Pokušaćemo."
<BR>&nbsp;&nbsp;&nbsp;&nbsp;&nbsp;Sredinom popodneva osetio je vlagu na šaci; kad je podigao glavu, video je da se čitavo nebo pretvorilo u neprekidni oblak, iz koga je počinjao da veje prvi sneg. Začudo, izgledalo je kao da je sa snegom otoplilo, ali bard je znao da je to privid. Devojka se nije žalila, ali kada je, ubrzo pošto su prošli put ka rudnicima olova, počeo da pada mrak, on skrete stazom ka grupici zgrada okruženih drvećem.
<BR>&nbsp;&nbsp;&nbsp;&nbsp;&nbsp;"Ovde se preko leta prave krovne ploče", reče Talesin, "ali u ovo doba godine sve je prazno. Niko se neće buniti ako tu prenoćimo, pod uslovom da ujutro sakupimo i unesemo više drva nego što smo potrošili. Radio sam to i ranije."
<BR>&nbsp;&nbsp;&nbsp;&nbsp;&nbsp;Sve je bilo vlažno i ledeno, do te mere da ni vatra nije pomagala. Vivijen je sela tik do plamena, drhteći, dok je bard pristavljao vodu za kašu.
<BR>&nbsp;&nbsp;&nbsp;&nbsp;&nbsp;"Hvala", reče ona kad je dobila činiju. "Istina je da nisam želela da pođem na ovaj put, ali hvala ti što se staraš o meni. Moj otac - hoću da kažem, usvojeni otac - ne bi učinio više."
<BR>&nbsp;&nbsp;&nbsp;&nbsp;&nbsp;Talesin je brzo pogleda, a onda poče da sipa kašu u svoju činiju. Njena tamna koža postala je bleda od zime, ali u crnim očima poigravao joj je plamen.
<BR>&nbsp;&nbsp;&nbsp;&nbsp;&nbsp;"Jesi li ti moj otac?" iznenada upita Vivijen.
<BR>&nbsp;&nbsp;&nbsp;&nbsp;&nbsp;On se na trenutak ukočio od šoka. No, brzo je mislio, jer se zaista i sam to pitao tokom ovog dugog putovanja. Bio je tek postao sveštenik pred svečanost na kojoj je ona začeta, i prvi put je učestvovao kraj Beltanskih vatri kao muškarac. A Ana, iako je bila pet godina starija od njega i već rodila dve kćeri, nosila je lepotu Boginje kao krunu.
<BR>&nbsp;&nbsp;&nbsp;&nbsp;&nbsp;Sećao se kako ju je poljubio, sećao se ukusa meda na njenim usnama. Ali te noći svi su bili pijani, sastajući se i rastajući u zanosu plesa. Povremeno bi se neki par dodirnuo, zagrlio i nestao u senkama da izvede najstariji ples na svetu. Sećao se žene koja mu je ječala u naručju dok je izlivao u nju svoje seme i svoju dušu. Ali tog prvog puta zanos ga je potpuno obuzeo, i nije se sećao njenog lica niti imena.
<BR>&nbsp;&nbsp;&nbsp;&nbsp;&nbsp;Devojka je još čekala i zasluživala je da joj odgovori.
<BR>&nbsp;&nbsp;&nbsp;&nbsp;&nbsp;"Ne smeš to da me pitaš." Uspeo je da se nasmeši. "Nijedan pobožan muškarac ne sme tvrditi da je začeo dete Gospi. Čak i divlji Saksonci znaju za to. Ti si kćer kraljevske loze Avalona, i samo to smem da ti kažem, i ja i bilo koji drugi muškarac."
<BR>&nbsp;&nbsp;&nbsp;&nbsp;&nbsp;"Zarekao si se Istini", reče ona, mršteći se. "Zar ne možeš da mi kažeš istinu?"
<BR>&nbsp;&nbsp;&nbsp;&nbsp;&nbsp;"Svaki čovek bio bi ponosan na takvu kćer, Vivijen. Odlično si podnela ovaj naporan put. Kada budeš sama igrala kraj Beltanskih vatri, možda ćeš razumeti zašto ne mogu da ti odgovorim. Reći ću ti istinu, dete moje - moguće je, ali naprosto ne znam."
<BR>&nbsp;&nbsp;&nbsp;&nbsp;&nbsp;Vivijen podiže glavu i pogleda ga u oči takvim pogledom da nije mogao da se otrgne, uprkos svoj dugoj obuci.
<BR>&nbsp;&nbsp;&nbsp;&nbsp;&nbsp;"Ako mi je oduzet jedan otac", konačno reče ona, "moram da nađem drugog, a ne znam nikoga koga bih radije zvala ocem od tebe."
<BR>&nbsp;&nbsp;&nbsp;&nbsp;&nbsp;Talesin je piljio u nju, onako skupljenu kraj vatre kao mala, smeđa ptičica, i prvi put otkako je postao bard ostao je bez reči. Ana će zažaliti što me je poslala na ovaj put, pomisli on. Ova kćer nije Anara, koja je pokorno išla i po vodu i u smrt, kako god joj je Gospa naredila. Ali ja neću zažaliti - kakva bi sveštenica mogla da se načini od ove devojke!
<BR>&nbsp;&nbsp;&nbsp;&nbsp;&nbsp;Vivijen je još čekala.
<BR>&nbsp;&nbsp;&nbsp;&nbsp;&nbsp;"Možda bi bilo najbolje da ne kažemo ovo tvojoj majci", konačno reče on, "ali obećavam ti - biću ti otac što bolje budem umeo."
<BR>
<BR>&nbsp;&nbsp;&nbsp;&nbsp;&nbsp;Stigli su do jezera u sumrak. Vivijen je razgledala predeo bez mnogo oduševljenja. Jučerašnji sneg pokrio je blato i trsku, a padao je i dalje. Barice su bile zamrznute, a i u tamnoj vodi jezera svetlucale su ledene ploče na poslednjem dnevnom svetlu. Dalje niz obalu videla je nekoliko koliba, podignutih motkama iznad močvanog blata. Sa druge strane vode nazirao se breg, vrha okruženog oblacima. Dok je gledala, odande dopreše prigušeni zvuci zvona.
<BR>&nbsp;&nbsp;&nbsp;&nbsp;&nbsp;"Da li onamo idemo?"
<BR>&nbsp;&nbsp;&nbsp;&nbsp;&nbsp;Talesin se na trenutak nasmeši. "Nadam se da ne - mada, da nismo narod Avalona, Inis Vitrin bio bi jedino sveto ostrvo koje bismo ikada videli."
<BR>&nbsp;&nbsp;&nbsp;&nbsp;&nbsp;On podiže kravlji rog, čitav izrezbaren spiralama, koji je visio na grani jedne vrbe, i dunu. Zvuk je moćno odjekivao u nepomičnom vazduhu. Vivijen se pitala šta sad treba da se desi. Bard je gledao ka kolibama; ona pođe njegovim primerom i prva je primetila pokret u grmlju.
<BR>&nbsp;&nbsp;&nbsp;&nbsp;&nbsp;Bila je to neka strarica, umotana u koru drveta i nekakvo prastaro krzno. Sudeći po visini i tamnim očima, koje su se jedine mogle videti na licu, svakako je pripadala narodu močvare. Vivijen se upita zašto Talesin taka čudno pilji u ženu, kao da mu je zanimljiva i opasna, baš kao da je naišao na zmiju.
<BR>&nbsp;&nbsp;&nbsp;&nbsp;&nbsp;"Milostivi gospodaru i mlada gospo, čamac ne može da iziđe po ovakvoj zimi. Da li biste prihvatili da se odmorite u mojoj kući dok se vreme ne poboljša?"
<BR>&nbsp;&nbsp;&nbsp;&nbsp;&nbsp;"Ne, ne bismo prihvatili", odlučno reče Talesin. "Dao sam zavet da ću dovesti ovo dete u Avalon što brže mogu, i umorni smo od dugog puta. Zar hoćeš da pogazim zavet?"
<BR>&nbsp;&nbsp;&nbsp;&nbsp;&nbsp;Žena se tiho nasmeja, i Vivijen se naježi od nejnog glasa... ili možda samo od mraza. "Jezero je zamrznuto. Možda biste mogli da ga pređete pešice." Ona pogleda Vivijen. "Ako si rođena za sveštenicu, svakako imaš Vid i znaćeš kuda je bezbedno proći. Imaš li hrabrosti da pokušaš?"
<BR>&nbsp;&nbsp;&nbsp;&nbsp;&nbsp;Devojka joj ćutke uzvrati pogled. Viđala je razne stvari, u kratkim blescima i odlomcima, još otkako zna za sebe, ali je znala da, bez valjane obuke, Vid može da bude i opasan. Ali u ovom razgovoru takođe je osetila prizvuk nečega što nije razumela.
<BR>&nbsp;&nbsp;&nbsp;&nbsp;&nbsp;"Led je nesiguran - izgleda čvrst, a onda pukne i ti potoneš", reče bard. "Bila bi šteta, pošto sam doveo dete čak dovde, da se sad udavi..."
<BR>&nbsp;&nbsp;&nbsp;&nbsp;&nbsp;Reči kao da su lebdele u ledenom vazduhu, i Vivijen pomisli da se starica trgla, ali to je svakako bio privid, jer se ova sledećeg trenutka okrete, pljesnu dlanovima i uzviknu nešto na devojci nepoznatom jeziku.
<BR>&nbsp;&nbsp;&nbsp;&nbsp;&nbsp;Istog časa niz lestvice provrveše sitni, tamnoputi ljudi ogrnuti krznima, toliko brzo reagujući da su sigurno sve vreme gledali. Iz zaklona od trske izvukli su barku, dovoljno dugačku i plitku da je mogla da primi čak i konje, a oko pramca bila je prekrivena nekom crnom materijom. Led se lomio i praskao dok su je vukli napred, i Vivijen je bilo milo što nije pokušala da se dokaže. Da li bi je starica pustila da pokuša? Sigurno je znala koliko je led tanak.
<BR>&nbsp;&nbsp;&nbsp;&nbsp;&nbsp;U barci se nalazila i gomila krzna. Vivijen se žurno zamota u njih, jer kad su vozari potisnuli barku motkama i pokrenuli je dalje od obale, osetila je ledeni dodir vetra. Začudila se kad je ugledala staricu, za koju je mislila da samo još jedna seljanka, kako sedi na pramcu - potpuno uspravna, kao da ne oseća hladnoću. Sada je izgledala drugačije, kao da joj je odnekud gotovo poznata.
<BR>&nbsp;&nbsp;&nbsp;&nbsp;&nbsp;Stigoše na sredinu jezera. Vozari su se prihvatili vesala, a vetar je ojačao, pa se barka njihala na talasima. Vivijen tek što je shvatila da se kroz sneg nazire obala ostrva, sa okruglom crkvicom sagrađenom od sivog kamena, kada vozari naglo podigoše vesla iz vode.
<BR>&nbsp;&nbsp;&nbsp;&nbsp;&nbsp;"Gospo, ko će prizvait maglu?" upita jedan od njih na britanskom jeziku.
<BR>&nbsp;&nbsp;&nbsp;&nbsp;&nbsp;U jednom strašnom trenutku, Vivijen pomisli da se obraća njoj, a onda, začuđena, ugleda staricu kako ustaje. Sada nije izgledala toliko mala, ni toliko stara. Mora da joj se na licu videlo šta oseća, jer je primetila lukavi Gospin osmeh pre nego što se okrenula ka ostrvu. Vivijen nije videla svoju majku od pete godine, i nije mogla da se seti njenog lica, ali sada ju je poznala. Optužujući je pogledala Talesina - mogao je da je upozori!
<BR>&nbsp;&nbsp;&nbsp;&nbsp;&nbsp;No, njen otac, ako je to bio, gledao je Gospu, koja je iz časa u čas postajala sve viša i lepša dok je podizala ruke. Na trenutak je stajala, tela izvijenog u prizivanju, a potom joj sa usana poteče niz slogova u jasnom uzviku, i ona spusti ruke.
<BR>&nbsp;&nbsp;&nbsp;&nbsp;&nbsp;Vivijen oseti drhtaj u kostima dok su se pomerali iz jedne stvarnosti u drugu. Čak i pre nego što je magla počela da svetluca, znala je šta se desilo, ali i dalje je širila oči u čudu dok se magla razdvajala, otkrivajući ostrvo Avalon kako svetluca pod poslednjim zracima sunca koje više nije sijalo u svetu što ga je ona znala. Na kamenju u krugu na vrhu Tora nije bilo snega, ali zato je pokrivao ovalu i ležao na granama jabukovog drveća kao pupoljci, jer Avalon nije, čak ni sada, bio potpuno odvojen od sveta ljudi. Vivijeni se tada učinio kao vizija svetlosti, i u svim potonjim godinama svog života ona nikada nije videla ništa toliko lepo.
<BR>&nbsp;&nbsp;&nbsp;&nbsp;&nbsp;Vozari su, smejući se, zamahnuli veslima i brzo dovezli barku do pristaništa. Već su bili primećeni - niz brdo su hitali druidi u belim ogrtačima i devojke i žene u haljinama od vune, prirodne boje ili obojene plavo. Gospa od Avalona zbaci ogrtače kojima se prerušila, prva iziđe na obalu i okrete se da uzme Vivijen za ruku.
<BR>&nbsp;&nbsp;&nbsp;&nbsp;&nbsp;"Kćeri moja, dobro došla na Avalon."
<BR>&nbsp;&nbsp;&nbsp;&nbsp;&nbsp;Vivijen ju je već umalo uhvatila za ruku, ali sada zastade, a ono što se tokom celog puta nakupljalo u njoj sada pokulja kroz reči.
<BR>&nbsp;&nbsp;&nbsp;&nbsp;&nbsp;"Ako sam tako dobro došla, zašto ti je trebalo toliko dugo da pošalješ po mene, a ako sam ti kćer, zašto si me otrgla, bez i jedne reči upozorenja, iz jedinog doma za koji sam znala?"
<BR>&nbsp;&nbsp;&nbsp;&nbsp;&nbsp;"Nikada ne objašnjavam ono što činim." Gospin glas iznenada postade leden.
<BR>&nbsp;&nbsp;&nbsp;&nbsp;&nbsp;Vivijen se odjednom setila tog glasa iz najranijeg detinjstva; bila je željna maženja, a umesto toga dočekala bi je hladnoća, strašnija od udarca.
<BR>&nbsp;&nbsp;&nbsp;&nbsp;&nbsp;Gospa produži nešto blaže. "Kćeri moja, doći će vreme kada ćeš i ti činiti isto tako. Ali za sada, tebe radi, moraš se podvrći istoj disciplini kao i svaka seoska novakinja na ovom ostrvu. Da li razumeš?"
<BR>&nbsp;&nbsp;&nbsp;&nbsp;&nbsp;Vivijen je stajala bez reči, a Gospa - nije mogla da misli o njoj kao o majci - dade znak jednoj devojci.
<BR>&nbsp;&nbsp;&nbsp;&nbsp;&nbsp;"Ravena, odvedi je u Kuću Devojaka i daj joj haljinu novakinje. Položiće zavet pre večere, u velikoj sali."
<BR>&nbsp;&nbsp;&nbsp;&nbsp;&nbsp;Devojka je bila vitka, s plavom kosom ispod šala što ga je omotala oko glave i ramena. Progovorila je čim su se udaljile od Gospe. "Nemoj se plašiti..."
<BR>&nbsp;&nbsp;&nbsp;&nbsp;&nbsp;"Ne plašim se. Besna sam!" zasikta Vivijen.
<BR>&nbsp;&nbsp;&nbsp;&nbsp;&nbsp;"Zašto se onda toliko treseš da mu jedva držiš ruku?" Plavokosa devojka se nasmeja. "Veruj mi, nema razloga za strah. Gospa ne ujeda. Čak ni ne laje mnogo, ako paziš da radiš sve što ti kaže. Doći će vreme, veruj mi, kada će ti bili milo što si ovde."
<BR>&nbsp;&nbsp;&nbsp;&nbsp;&nbsp;Vivijen odmahnu glaovm. Da je moja majka pokazala bes, možda bih poverovala da me voli...
<BR>&nbsp;&nbsp;&nbsp;&nbsp;&nbsp;"I uvek nas pušta da postavljamo pitanja. Ponekad je nestrpljiva, ali nikad ne smeš pokazati da je se plašiš - od toga se strašno naljuti. I nikad ne smeš pustiti da te vidi kako plačeš."
<BR>&nbsp;&nbsp;&nbsp;&nbsp;&nbsp;Znači, dobro sam počela, pomisli Vivijen. Dok je na putu dovde razmišljala o svojoj majci, nije ni pomišljala da će njihov susret ovako izgledati.
<BR>&nbsp;&nbsp;&nbsp;&nbsp;&nbsp;"Jesi li je ikada ranije videla?"
<BR>&nbsp;&nbsp;&nbsp;&nbsp;&nbsp;"Ona mi je majka", reče Vivijen, na trenutak uživajući u devojčinom zaprepašćenju. "Ali ti je sigurno znaš bolje od mene - ja sam je poslednji put videla dok sam bila vrlo mala."
<BR>&nbsp;&nbsp;&nbsp;&nbsp;&nbsp;"Čudim se da nam nije rekla!" uzviknu Ravena. "Ali možda je mislila da bismo se tada drugačije ponašale prema tebi. Ili je to možda zato što smo sve mi, u neku ruku, njena deca. Sada smo nas četiri novakinje", nastavi da priča devojka, "ti, ja, Fiana i Nela. Spavaćemo zajedno u Kući Devojaka."
<BR>&nbsp;&nbsp;&nbsp;&nbsp;&nbsp;Utom su stigle do zgrade. Ravena joj pomože da svuče odeću prljavu od puta i da se umije. Vivijen je dotle već izgubila svako zanimanje za ovozemaljasku odeću. Rado bi obukla i džak, samo da bude suv i čist. No, haljina koju joj je Ravena dodala bila je od gusto tkane sivkaste vune, a vuneni ogrtač, kad ga je prebacila preko ramena, bio je mek i topao.
<BR>&nbsp;&nbsp;&nbsp;&nbsp;&nbsp;Potom su pošle u salu, gde su videle da se i Gospa presvukla. Sada na njoj nije bilo ni traga od starice. Stajala je u tamnoplavoj hljini i velu, sa vencem od jesenjih bobica na čelu. Kad je pogledala njene tamne oči, Vivijen je poznala - ne majku koje bi se setila, nego lice koje je viđala kad god bi se nagula nad šumsko jezero.
<BR>&nbsp;&nbsp;&nbsp;&nbsp;&nbsp;"Device, zašto si došla u Avalon?"
<BR>&nbsp;&nbsp;&nbsp;&nbsp;&nbsp;"Zato što si poslala po mene", reče devojka. Videla je kako je majčin pogled potamneo od gneva, ali setila se šta joj je Ravena rekla i mirno ju je gledala u lice. Među devojkama začu se nervozno smejuckanje, koje prestade na jedan Gospin pogled.
<BR>&nbsp;&nbsp;&nbsp;&nbsp;&nbsp;"Da li po svojoj slobodnoj volji tražiš da budeš primljena među sveštenice Avalona?" strogo upita Gospa, gledajući je u oči.
<BR>&nbsp;&nbsp;&nbsp;&nbsp;&nbsp;Ovo je važno, pomisli Vivijen. Mogla je narediti Talesinu da ide čak do Mone po mene, ali on me ne može naterati da ostanem ovde; ne može čak ni ona, ma koliko moćna bila. Potrebna sam joj, i ona to zna. Na trenutak je došla u iskušenje da odbije.
<BR>&nbsp;&nbsp;&nbsp;&nbsp;&nbsp;Na kraju je odlučila da ostane, ne iz ljubavi prema majci, niti iz straha, čak ni zbog pomisli na ledeni svet napolju, nego zato što su u njoj, dok je putovala preko jezera, i ranije, sa Talesinom, počela da se bude čula uspavana životom na farmi. Kada ih je njena majka izvela iz magle, Vivijen je osetila magiju koja je pripadala i njoj, i želela je još.
<BR>&nbsp;&nbsp;&nbsp;&nbsp;&nbsp;"Iz kog god ralzoga da sam došla, želim da ostanem ovde - po svojoj slobodnoj volji", odlučno reče ona.
<BR>&nbsp;&nbsp;&nbsp;&nbsp;&nbsp;"Onda te prihvatam u ime Boginje. Od sada si posvećena Avalonu." Prvi put otkako je stigla, majka zagrli Vivijen.
<BR>&nbsp;&nbsp;&nbsp;&nbsp;&nbsp;Ostatak večeri nije uspela ni da zapamti - upozorili su je da sve žene na ostrvu treba da poštuje kao rođake, i predstavili su joj ih poimence; potom je dala zavet da će ostati devica. Hrana je bila jednostavna, ali dobro pripremljena; onako umorna i ugrejana kraj vatre, već je gotovo zaspala pre kraja večere. Ostale devojke su je, smejući se, povele sa sobom u Kuću Devojaka, pokazale joj krevet i dale joj lanenu košulju koja je mirisala na lavandu.
<BR>&nbsp;&nbsp;&nbsp;&nbsp;&nbsp;Ali nije odmah zaspala. Krevet joj je bio čudan, kao i disanje ostalih devojaka i škriputanje kuće na vetru. Sve što se desilo otkako je Talesin stigao, jašući, u kuću u kojoj je bila usvojena, sada joj je prolazilo kroz glavu kao san.
<BR>&nbsp;&nbsp;&nbsp;&nbsp;&nbsp;U susednom krevetu Ravena se još prevrtala. Tiho ju je pozvala.
<BR>&nbsp;&nbsp;&nbsp;&nbsp;&nbsp;"Šta je bilo? Je li ti hladno?"
<BR>&nbsp;&nbsp;&nbsp;&nbsp;&nbsp;"Ne." Ne u telu, pomisli Vivijen. "Htela sam da te pitam - jer ti si već neko vreme ovde - šta se desilo sa Anarom? Kako je umrla moja sestra?"
<BR>&nbsp;&nbsp;&nbsp;&nbsp;&nbsp;Nastupila je duga tišina, a onda se začu uzdah.
<BR>&nbsp;&nbsp;&nbsp;&nbsp;&nbsp;"Čule smo samo šaputanja", reče Ravena. "Ne znam zasigurno, ali... ona je završila obuku, pa su je poslali izvan magle da se sama vrati nazad. Više od toga verovatno ne zna čak ni Gospa. I ne smeš reći da sam ti kazala - pošto od tada niko više nije pomenuo Anarino ime. Čula sam da su, kad se nije vratila, pošli u potragu i da su je našli u močvari, udavljenu..."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
