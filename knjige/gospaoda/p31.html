<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;"Jedan je za Boginju, koja je sve..." Igrenin osmeh blistao je kao sunce. Prošla je žetva, i godina je tekla ka Samenu, ali ovde, na obali jezera, svetlo je bilo zaslepljujuće jako, jer odbijalo se od talasića i od njene blistave kose.
<BR>&nbsp;&nbsp;&nbsp;&nbsp;&nbsp;"Tako je, lepa moja", reče Talesin, gledajući je. "A umeš li da mi kažeš šta je dva?" Iza plavih voda, kopno je dozrevalo u svim bojama jeseni pod bledim nebom.
<BR>&nbsp;&nbsp;&nbsp;&nbsp;&nbsp;"Dva je... nešto, ono u šta s Ona pretvara, kao Gospodar i Gospa, ili Svetlost i Tama."
<BR>&nbsp;&nbsp;&nbsp;&nbsp;&nbsp;"To je vrlo dobro, Igrena!" On je zagrli. Barem je ovo dete smeo da voli.
<BR>&nbsp;&nbsp;&nbsp;&nbsp;&nbsp;On potraži pogledom onu drugu kćer, koja je hodala obalom, pognute podšišane glave, povremeno zastajući da pogleda ka Stražarskom brdu gde su sahranili Vortimera. Prošla su već dva meseca otkako ju je narod močvare našao sa njegovim telom na staroj brdskoj tvrđavi i dovezao ih u Avalon, a ona je još žalila. Preklinjala ih je da joj dozvole da ga vrati u Rutupiju, ali to je bilo suviše opasno, pošto su tom obalom još lutali ostaci saksonskih bandi. Je li joj zato lice toliko smršalo? Začudo, mršavost se nije videla i na telu. Kada se okrenula, njena prilika ocrta se na pozadini tamne vode, i on vide ljupki oblik njenih grudi...
<BR>&nbsp;&nbsp;&nbsp;&nbsp;&nbsp;"A tri je kada Dvoje dobiju bebu!" pobedonosno uzviknu Igrena.
<BR>&nbsp;&nbsp;&nbsp;&nbsp;&nbsp;Talesin duboko uzdahnu. Vivijen, koja je oduvek imala grudi ravne gotovo kao u dečaka, sada je imala telo žene. Zašto im nije rekla da nosi dete?
<BR>&nbsp;&nbsp;&nbsp;&nbsp;&nbsp;"Jesam dobro rekla?" Igrena ga je nestrpljivo cimala za rukav.
<BR>&nbsp;&nbsp;&nbsp;&nbsp;&nbsp;"Potpuno..." Sa pet godina, bila je bistirja od bilo kog drugog petogodišnjeg deteta koje je ikada video, ali u poslednje vreme izgledalo je da su joj pohvale važnije nego ranije.
<BR>&nbsp;&nbsp;&nbsp;&nbsp;&nbsp;"Hoćeš li kazati mami, molim te? Hoće li ona biti zadovoljna?" Reči su se jasno pronosile kroz vazduh bez vetra, i Vivijen se okrete. Pogled joj se sreo sa Talesinovim, i video je kako se tuga u njenim očima pretvara u bes, kao da se seća svog detinjstva. Potom joj pogled postade nežan, i ona pohita da im priđe i zagrli dete.
<BR>&nbsp;&nbsp;&nbsp;&nbsp;&nbsp;"Ja sam zadovoljna, Igrena. Kada sam bila tolika kao ti, nisam znala ni pola svega toga!"
<BR>&nbsp;&nbsp;&nbsp;&nbsp;&nbsp;To baš i nije istina, pomisli bard, ali kada je Vivijeni bilo šest godina, otišla je kod Netena. Potom je počela da zaboravlja, i kada se vratila u Avalon, sve je morala da uči iz početka.
<BR>&nbsp;&nbsp;&nbsp;&nbsp;&nbsp;"Sad možeš da trčiš po obali i skupljaš kamenčiće." Talesin se saže da poljubi dete. "Ali nemoj ići daleko i ne ulazi u vodu."
<BR>&nbsp;&nbsp;&nbsp;&nbsp;&nbsp;"Nikakvo čudo što je Igrena zbunjena", reče Vivijen, gledajući za njom. U ovo doba godine nije bilo mnogo opasnosti; nivo jezera je opao jer davno nije bilo kiše, pa se gotovo moglo preći i pešice. "Ana više nema vremena za nju, zar ne? Sećam se kako mi je bilo kada je počela da mi okreće leđa..."
<BR>&nbsp;&nbsp;&nbsp;&nbsp;&nbsp;Talesin odmahnu glavom od gorčine u njenom glasu. "Ali bila je tako puna ljubavi dok je Igrena bila beba..."
<BR>&nbsp;&nbsp;&nbsp;&nbsp;&nbsp;"Kažu da ima takvih žena. Uživaju u trudnoći i obožavaju decu dok su mala, ali kao da ne znaju šta da rade sa njima kada počnu da misle svojom glavom."
<BR>&nbsp;&nbsp;&nbsp;&nbsp;&nbsp;"Mudro rečeno", odvrati on, prihvatajući njeno opažanje. "Siguran sam da ti, sa svojim detetom, nećeš ponoviti takvu grešku..."
<BR>&nbsp;&nbsp;&nbsp;&nbsp;&nbsp;Vivijen se naglo ispravi, i toliko je prebledela da se uplašio da će pasti. "Moje dete?" Ona nagonski posegnu rukom da zaštiti trbuh.
<BR>&nbsp;&nbsp;&nbsp;&nbsp;&nbsp;"Rodićeš ga, čini mi se, oko Beltana - mila moja, pa svakako si znala!" Ne, nije znala. Talesin ju je gledao kako crveni i bledi, i to mu je bilo jasno. Brzo ju je stegao za ruku. "Hajde, pa to je razlog za radost! Pretpostavljam da je Vortimerovo?"
<BR>&nbsp;&nbsp;&nbsp;&nbsp;&nbsp;Vivijen klimnu glavom, ali sada je plakala - prvi put, shvati on, otkako je donela kući mrtvo telo svog voljenog.
<BR>
<BR>&nbsp;&nbsp;&nbsp;&nbsp;&nbsp;Na Samen, kada se mrtvi vraćaju da se goste sa živima i kada se završava pola godine vladavine Boginje i njena vlast prenosi na Boga, narod Britanije išao je u procesijama od sela do sela, pevajući i plešući u kostimima od slame. Narod iz močvare putovao je u čamcima sa bakljama, čija se svetlost prostirala preko vode kao tečni plamen. Na hrišćanskom ostrvu, monasi su pevali da odagnaju zle sile koje su hodile zemljom u toj noći, kada se otvaraju vrata između svetova. Povremeno bi neki bezazleni monah, hitajući između crkve i svoje ćelije, video svetlost na vodi, kako ulazi u maglu i nestaje. Oni koji bi to videli nisu smeli o tome da govore. No, za narod iz močvare to je bilo vreme radosti: u ovoj noći, kao i na veče Beltana, oni su dovršavali svoj ciklus na ostrvu Avalon.
<BR>
<BR>&nbsp;&nbsp;&nbsp;&nbsp;&nbsp;Gospa od Jezera je sedela na prestolu od preplerenih grana, pokrivenih belom konjskom kožom, zagledana u vatru koju su zapalili na velikoj livadi ispod svetog kladenca. Uskoro će ponoć, i svi su plesali; zemlja je tutnjala od udara bosih nogu i lupe bubnjeva. Imala je na grudima belu kobilu, a između obrva polumesec Boginje, i to je bilo sve od ukrasa. Ove noći ona je za sve bila sveštenica Velike Majke.
<BR>&nbsp;&nbsp;&nbsp;&nbsp;&nbsp;Nije još bilo vreme za gozbu, ali vresovo pivo naveliko se točilo. U njemu je bilo vrlo malo alkohola, mada bi se, od dovoljne količine, pojavila prijatna vrtoglavica; no, Ana je pila samo izvorsku vodu iz roga okovanog srebrom. Kao i ukrasi na njoj, rog je bio veoma star. Možda ju je ritam bubnjanja golicao po tabanima, pa je zato želela da se smeje. Dok je gledala svoju kćer kako blista lepotom rane trudnoće, osećala se prastara, ali noćas je ponovo bila mlada.
<BR>&nbsp;&nbsp;&nbsp;&nbsp;&nbsp;Pogledala je ka vrhu Tora, gde su baklje treperile pod tamnim nebom kao vilinska svetla. To su, u neku ruku, i bile, jer rečeno je da duh onih koji niti su izišli izvan krugova sveta niti su ponovo rođeni mogu neko vreme da obitavaju u Vilinskoj zemlji. U ovoj noći sveštenici i sveštenice Avalona daju žrtvu svojim telom, puštajući drevne duhove da ih ispune, kako bi mogli da se vesele sa živima, a oni koji bi se u bilo koje drugo vreme jednako plašili i duhova i vilinskog naroda sada su ih rado primali.
<BR>&nbsp;&nbsp;&nbsp;&nbsp;&nbsp;Vivijen je takođe gledala Tor, toliko napeto da se njena majka uznemirila. Zar misli da će joj se vratiti ljubavnik? Ana bi je lako razuverila - godinu i jedan dan mrtvi ostaju u Letozemlji, da bi im se iscelila duša. Čak i previše tuge može da im naudi, i stoga se ne smeju prizivati nazad dok ne protekne određeno vreme. Ali duša koja je u svetu ostavila nedovršeni posao mogla bi da lebdi u blizini. Da li Vivijen muči tuga, ili krivica što je nešto ostalo nedovršeno?
<BR>&nbsp;&nbsp;&nbsp;&nbsp;&nbsp;Neko baci još drva na vatru, i Ana pođe pogledom za eksplozijom iskri, sve dok se nisu izgubile među hladnim svetlima na nebu. Bližila se ponoć, a sa njom i njeno iščekivanje. Utom sa kladenca dopre treperavi uzvik čuvarke, probivši se kroz vrevu plesa. Baklje su se kretale, vijugajući niz Put Procesije oko Tora. Bubnjari podigoše ruke i raširi se tišina, nalik na čaroliju.
<BR>&nbsp;&nbsp;&nbsp;&nbsp;&nbsp;Potom bubnjanje ponovo poče, sada vrlo tiho, nalik na uporne otkucaje srca koji su treperili i u telu i u zemlji. Ljudi su se povlačili, čučnuvši kraj hrane koju su doneli za gozbu, a avetinjska procesija se približavala. Lica sveštenika bila su obojena belo, a po telu su nosili iscrtane znake koji su bili drevni i kada su sveštenici Atlantide došli preko mora na ovo ostrvo, jer ovo je bila veoma stara magija. Ana nije među njima prepoznala Talesina, mada je bilo teško da se sasvim uveri. Niko nije unapred znao ko će biti kockom odabran za Rogatog, ali osetila je da joj se puls ubrzava od iščekivanja.
<BR>&nbsp;&nbsp;&nbsp;&nbsp;&nbsp;Preci pođoše oko vatre, u korak. Ljudi počeše da uzvikuju imena, i pri svakom imenu neko bezlično belo lice bi se izmenilo, preuzimajući ličnost. Sada jedna starija žena radosno kriknu, a jedan od plesača, hramljući i mrmljajući kao starac, napusti kolonu i sede kraj nje. Devojka, možda njihova kćer, kleče pred njega, gladeći svoj trbuh kao da ga moli da se ponovo otelotvori u njenoj materici.
<BR>&nbsp;&nbsp;&nbsp;&nbsp;&nbsp;Jedan po jedan, preci su se pridruživali gozbi. Vivijen, koja ih je posmatrala sa očajničkom nadom u očima, okrete lice, plačući. Ana odmahnu glavom. Možda će sledeće godine, ako Vivijen to bude zaista želela, moći da vidi Vortimera i da mu pokaže njihovo dete.
<BR>&nbsp;&nbsp;&nbsp;&nbsp;&nbsp;Ana steže usne. Ona je svoju prvu bebu rodila mnogo mlađa, ali i dalje joj se činilo da nije pravedno što joj je kćer trudna. Kod Plesa Divova osećala se prastara; mesečnice su joj potpuno izostale nekoliko meseci i već je bila spremna da se proglasi za Smrt. No, potom su se vratile. Ana je sada smatrala da su bile prestale zbog brige. Još je bila plodna.
<BR>&nbsp;&nbsp;&nbsp;&nbsp;&nbsp;Žena iz močvare kleče pred nju sa tanjirom, nudeći joj komadiće govedine, još zadimljene od vatre. Ani zakrča stomak, jer je zbog obreda postila, ali samo mahnu rukom da ih ne želi. Gozba je oko nje trajala i trajala. Neki preci, zadovoljeni, napustili su tela koja su ih primila, i sveštenici su se povlačili da operu boju sa sebe i pojedu nešto. Ana oseti kako joj koža bridi i znala je da se zvezdane plime okreću. Uskoro će se otvoriti putevi između prošlosti i budućnosti, povezujući svetove.
<BR>&nbsp;&nbsp;&nbsp;&nbsp;&nbsp;Iz torbice o pojasu ona izvadi tri sićušne pečurke, koje joj je donela žena-mudrac iz Heronovog plemena. Još su bile jedre i sveže; usta joj se skupiše od gorkog ukusa, ali pažljivo ih je žvakala. Već je polako zapadala u stanje vrtoglavice kada joj priđe Nektan, klanjajući se.
<BR>&nbsp;&nbsp;&nbsp;&nbsp;&nbsp;"Vreme je; kladenac čeka. Hajde da vidimo kakvu nam sudbinu pokazuje..."
<BR>&nbsp;&nbsp;&nbsp;&nbsp;&nbsp;Ana ustade i malo se zanjiha, smešeći se zbog žamora nestrpljenja i radoznalosti koji se proneo kroz okupljene; stari druid brzo je pridrža. Potom pođoše uz brdo. Jezero Ogledala bilo je potpuno mirno pod svetlošću zvezda, i u njemu se nalazila obrnuta slika Lovca Svetova, koji je kročio njegovim dubinama isto kao i po nebu. Odrazi vatre vrtoglavo su poigravali po površini. Vrhovna sveštenica mahnu da se baklje sklone, i ljudi nemo zauzeše mesta oko jezerca.
<BR>&nbsp;&nbsp;&nbsp;&nbsp;&nbsp;Vivijen priđe da pogleda u vodu, kao i svakog Samena od one prve vizije u jezercu, ali Ana je zgrabi za ruku.
<BR>&nbsp;&nbsp;&nbsp;&nbsp;&nbsp;"Glupačo, ne možeš da Vidiš dok nosiš dete!"
<BR>&nbsp;&nbsp;&nbsp;&nbsp;&nbsp;To nije bilo sasvim tačno - bilo je samo teško, jer je trudna žena mnogo čvršće vezana za svoje telo nego inače, a kanalisana energija može da bude opasna po bebu. No, dok se gurala kraj kćeri, Ana je znala da je nije zato sprečila.
<BR>&nbsp;&nbsp;&nbsp;&nbsp;&nbsp;Zatreptala je, pustivši oči da još trenutak normalno gledaju. Vreme je da im svima pokaže da je ona još Vrhovna sveštenica Avalona.
<BR>&nbsp;&nbsp;&nbsp;&nbsp;&nbsp;Na ivici jezerca bila je postavljena ovčija koža. Nektan joj je pomogao da klekne, i Ana vrlo polako, pošto su sada pečurke razvile punu snagu, dohvati hladnu kamenu ivicu. Disciplina i dugo iskustvo smesta joj ukočiše mišiće u mestu. Dugačka kosa padala joj je sa obe strane lica, zaklanjajući bočni vid. Zurila je naniže, u tamu, i oči joj iziđoše iz žiže. Jedan duboki udah ju je umirio; pri sledećem se sva stresla; pri trećem, njena svest, oslobođena, poče da lebdi.
<BR>&nbsp;&nbsp;&nbsp;&nbsp;&nbsp;Talasići u jezeru postadoše bregovi i doline. Izukrštani zraci svetlosti osvetljavali su čitavu zemlju. U ovoj noći zraci su pulsirali od duhova koji su hitali ka treperavim vatrama Samena.
<BR>&nbsp;&nbsp;&nbsp;&nbsp;&nbsp;"Bela Kobilo, molim te, govori nam." Nektanov glas dopro je odnekud iz sveta koji je ostavila za sobom. "Kaži nam šta vidiš."
<BR>&nbsp;&nbsp;&nbsp;&nbsp;&nbsp;"Zemlja je u miru i putevi su otvoreni; mrtvi se vraćaju svojim kućama..."
<BR>&nbsp;&nbsp;&nbsp;&nbsp;&nbsp;"A naredna godina? Hoće li kiše i sunce blagosloviti naše njive?"
<BR>&nbsp;&nbsp;&nbsp;&nbsp;&nbsp;Ani se oči ispuniše sivilom i ona se zakašlja kao da se davi. "Napunite ambare i popravite kuće, jer dolazi vlažna zima, i poplave će zahvatiti sve ravnice Britanije..." Negde u onom drugom svetu ljudi su žalosno mrmljali, ali Vid je hitao dalje. "U proleće vidim oluje, i reke koje se izlivaju preko obala. Biće vam ovo teška godina, i slaba žetva..."
<BR>&nbsp;&nbsp;&nbsp;&nbsp;&nbsp;Potom nastupi pauza. Ana je lebdela na mestu izvan vremena, gledajući šare u duginim bojama kako nastaju i nestaju.
<BR>&nbsp;&nbsp;&nbsp;&nbsp;&nbsp;"Ali hoćemo li imati mir?" Nektanov glas pozva je natrag u svet. "Hoće li Britanija biti bezbedna od ljudi?"
<BR>&nbsp;&nbsp;&nbsp;&nbsp;&nbsp;Ona se zatrese od iznenadnog smeha. "Ljudi žive i u ovoj zemlji - kako može da bude bezbedna od njih?"
<BR>&nbsp;&nbsp;&nbsp;&nbsp;&nbsp;Utom se javi novi glas, glas njene kćeri. "Hoće li se Saksonci vratiti?"
<BR>&nbsp;&nbsp;&nbsp;&nbsp;&nbsp;Prizor se spiralno izvi, vrtoglavo, pokazavši joj sivo more i zemlje iza njega, gde su se smeđe poplavne vode širile po njivama u ravnici. Ana pokrete usne, ali, obuzeta vizijom, nije čula svoj glas. Videla je udavljene ljude i stoku, i žetvu još goru od one koju je prorekla Britaniji. Prolazile su nove godine, jednako vlažne, mada ne i toliko hladne. Posle nekog vremena, ljudi počeše da rastavljaju svoje kuće i da od te građe prave ratne brodove. Videla je okupljanje vojski, videla je one tri lađe na kojima je Hengest pobegao, stotinu puta umnožene.
<BR>&nbsp;&nbsp;&nbsp;&nbsp;&nbsp;"Ne..." Čula je sebe kako poriče viziju, ali nije mogla da pobegne. "Ne želim da..."
<BR>&nbsp;&nbsp;&nbsp;&nbsp;&nbsp;"Šta vidiš?" Vivijenin glas bio je neumoljiv.
<BR>&nbsp;&nbsp;&nbsp;&nbsp;&nbsp;"Pet zima je prošlo, i Saksonci se okupljaju, hitajući preko mora kao divlje guske. A ima ih mnogo - nikada ih nije bilo tako mnogo - i stižu, urlajući, na naše obale..."
<BR>&nbsp;&nbsp;&nbsp;&nbsp;&nbsp;Ona zajeca, želeći da pobegne, da porekne znanje koje joj je nametnuto. Morala je da zaustavi katastrofu! Dovoljno su propatili; učiniće bilo šta, samo da spreči da se ovo desi...
<BR>&nbsp;&nbsp;&nbsp;&nbsp;&nbsp;"Ana, dovoljno je!" oštro reče Nektan. "Neka vizija prođe; neka je tama odnese!"
<BR>&nbsp;&nbsp;&nbsp;&nbsp;&nbsp;Zajecala je, a njegov glas postade blaži, pozivajući je po imenu, umirujući je, vodeći je kući. Na kraju je otvorila oči i srušila se, drhteći, pravo njemu u ruke.
<BR>&nbsp;&nbsp;&nbsp;&nbsp;&nbsp;"Nije trebalo da postavljaš takvo pitanje", reče neko.
<BR>&nbsp;&nbsp;&nbsp;&nbsp;&nbsp;"Stvarno?" začu se Vivijenin odgovor. "To je manje nego što je ona učinila za mene..."
<BR>
<BR>&nbsp;&nbsp;&nbsp;&nbsp;&nbsp;Kada su ostali pošli sa njenom majkom ka vatri, Vivijen je ostala kraj Jezera Ogledala. Bila je u iskušenju da i sama pogleda u njega, ali Jezero je retko davalo dve vizije uzastopno, a u svakom slučaju nije htela da izlaže opasnosti svoje dete. Vortimerovo dete. U kakvom li će se svetu ono roditi?
<BR>&nbsp;&nbsp;&nbsp;&nbsp;&nbsp;Preklinjao ju je da ga sahrani na Saksonskoj obali, ali nisu joj dozvolili da ga odnese donde. A Vortimer čak ni u bunilu nije verovao da bi njegov duh mogao da čuva više od delića Britanije. Na Stažarskom brdu njegove moći svakako su višestruko uvećane, pa možda i može da čuva sve. Ali ako nije tako, onda ga je izdala čak i pri sahrani.
<BR>&nbsp;&nbsp;&nbsp;&nbsp;&nbsp;Pet godina... Ako je Ana tačno videla, Vortimerova velika pobeda dala im je samo toliko vremena da obnove Britaniju. No, Vivijen više nije imala snage za borbu; želela je samo da se zavuče na neko toplo mesto i sačeka da rodi dete.
<BR>&nbsp;&nbsp;&nbsp;&nbsp;&nbsp;Kada se vratila do vatre, videla je da je Ana počela da se oporavlja od transa i da ponovo sedi na prestolu. Trebalo bi da je u krevetu, smrknuto pomisli Vivijen. Ana je delovala iznureno, ali narod močvare motao se oko nje kao roj pčela, i svakog trenutka bilo joj je sve bolje. Zašto joj je potrebno dokazivanje? upita se Vivijen. Ona je matica ove košnice već više od dvadeset godina... Ali barem ja mogu da idem u krevet ako poželim. Niko neće ni primetiti da me nema!
<BR>&nbsp;&nbsp;&nbsp;&nbsp;&nbsp;Okrenula se da pođe stazom kroz voćnjak i zastala kao ukopana. Neko, ili Nešto, stajalo je među drvećem, na samoj granici između svetlosti i tame. To je senka, pomisli ona, ali promene svetlosti nisu je menjale. To je drvo... Ali poznavala je svako drvo u voćnjaku, a tamo ne bi trebalo da bude nijedno. Srce joj je udaralo sve jače dok je pružala čula sveštenice ka tom mestu, i osetila je: Vatra... tama... pohlepa grabljivca i užas njegove žrtve...
<BR>&nbsp;&nbsp;&nbsp;&nbsp;&nbsp;Vivijen zacvile, i kao da ju je čuo, Drugi se pomeri. Između granja pojaviše se razgranati rogovi, okićeni purpurnim jesenjim lišćem. Ispod rogovlja, vatra je poigravala na odelu od komadića kože i na ukrasima od bakra i kostiju, a potom na mišićavim nogama, jer On je izišao iz senke među drvećem. Rogata glava se okrete; iz duboko usađenih očnih duplji zapljusnu je crveni sjaj. Vivijen se ukoči, raširivši oči, i neko drevno znanje reče joj da ne treba da beži.
<BR>&nbsp;&nbsp;&nbsp;&nbsp;&nbsp;Neko ju je primetio i pokazao ostalima. Čitav veliki skup opet utonu u tišinu. Rogati pođe napred, opasan i spretan, noseći koplje koje je poslednji put videla oslonjeno o zid kraj Grala. Zastao je pred Vivijen, i Njegovi svetlucavi ukrasi zvecnuše i umiriše se.
<BR>&nbsp;&nbsp;&nbsp;&nbsp;&nbsp;"Da li Me se plašiš?" Glas mu je bio grub i hladan. Taj glas nije pipadao nikome poznatom.
<BR>&nbsp;&nbsp;&nbsp;&nbsp;&nbsp;"Da..." šapnu ona. Vrh koplja polako pođe od njenog grla ka materici.
<BR>&nbsp;&nbsp;&nbsp;&nbsp;&nbsp;"Nema potrebe da se plašiš... zasad." Koplje se spusti. On prestade da se zanima za nju i pođe dalje.
<BR>&nbsp;&nbsp;&nbsp;&nbsp;&nbsp;Vivijen oseti da je napušta snaga, i klonu na tlo, drhteći. Rogati je prolazio između ljudi, neke ni ne gledajući, druge dodirujući kopljem. Videla je da i snažni muškarci drhte; jedna žena se onesvestila. No, neki bi se još više ispravili kad bi im se On obratio, a u očima su imali borbeni sjaj. Konačno On stade pred Gospinim prestolom.
<BR>
<BR>&nbsp;&nbsp;&nbsp;&nbsp;&nbsp;Dok je sunce sijalo visoko,
<BR>&nbsp;&nbsp;&nbsp;&nbsp;&nbsp;Zemlja, naša Majka, radila je mnogo;
<BR>&nbsp;&nbsp;&nbsp;&nbsp;&nbsp;Dušom i telom neka je blažena,
<BR>&nbsp;&nbsp;&nbsp;&nbsp;&nbsp;Došlo je vreme da malo počiva.
<BR>
<BR>&nbsp;&nbsp;&nbsp;&nbsp;&nbsp;"Gospo Leta", nastavi On, "doba Svetlosti se okončava. Predaj mi Svoju vlast." Vatra je sada gotovo zgasla; njegova senka, čudovišno uvećana zbog malog ugla, dopirala je tačno do Gospinog sedišta.
<BR>&nbsp;&nbsp;&nbsp;&nbsp;&nbsp;Sveštenica ga mirno pogleda, bleda i ponosna. "Šest meseci je sve što živi uživalo u mom sjaju; moja moć je donela plodove zemlji i stadima."
<BR>
<BR>&nbsp;&nbsp;&nbsp;&nbsp;&nbsp;Leto vlada ponosito:
<BR>&nbsp;&nbsp;&nbsp;&nbsp;&nbsp;Požnjeveno sad je žito,
<BR>&nbsp;&nbsp;&nbsp;&nbsp;&nbsp;Voće zrelo sakupljeno,
<BR>&nbsp;&nbsp;&nbsp;&nbsp;&nbsp;Za zimu je sve spremljeno.
<BR>
<BR>&nbsp;&nbsp;&nbsp;&nbsp;&nbsp;I ona je govorila obredne reči, ali govorila je kao sveštenica, dok je Biće ispod maske Rogatoga bilo nešto više. Njegov odgovor nije bio grub, nego samo neumoljiv.
<BR>
<BR>&nbsp;&nbsp;&nbsp;&nbsp;&nbsp;Otresli su lišće jesenji vetrovi,
<BR>&nbsp;&nbsp;&nbsp;&nbsp;&nbsp;Njive i polja pusti su, jalovi.
<BR>&nbsp;&nbsp;&nbsp;&nbsp;&nbsp;Poslednje sunce nikoga ne vara,
<BR>&nbsp;&nbsp;&nbsp;&nbsp;&nbsp;Promenila si se i postala stara.
<BR>&nbsp;&nbsp;&nbsp;&nbsp;&nbsp;Sve na svetu sprema se da spava,
<BR>&nbsp;&nbsp;&nbsp;&nbsp;&nbsp;Livade i šume i jezera plava.
<BR>&nbsp;&nbsp;&nbsp;&nbsp;&nbsp;Kada gladni vetar počinje da duva,
<BR>&nbsp;&nbsp;&nbsp;&nbsp;&nbsp;Zemlju će neko drugi da čuva."
<BR>
<BR>&nbsp;&nbsp;&nbsp;&nbsp;&nbsp;"Letina je požnjevena, tvoja deca su odrasla. Vreme je da pobedi tama, i da svetom vlada Zima."
<BR>&nbsp;&nbsp;&nbsp;&nbsp;&nbsp;"Neću ti ga dati..."
<BR>&nbsp;&nbsp;&nbsp;&nbsp;&nbsp;"Sam ću ga uzeti..."
<BR>&nbsp;&nbsp;&nbsp;&nbsp;&nbsp;Ana je ustala, i ako i nije bila Boginja, ipak se zaogrnula veličanstvenim sjajem svšetenice i izgledala je jednako visoka kao On.
<BR>&nbsp;&nbsp;&nbsp;&nbsp;&nbsp;"Tamni Lovče, hajde da se Ti i ja nagodimo..." Među okupljenima se začu iznenađeni žamor. "Sada vlada mir, ali Videla sam da će Britaniju ponovo napasti neprijatelji. Nudim Ti sebe, sada, u ovom svetom času kada su nam moći jednake, kako bismo napravili dete koje će spasti Britaniju..."
<BR>&nbsp;&nbsp;&nbsp;&nbsp;&nbsp;On ju je na trenutak odmeravao, a onda zabaci glavu i grohotom se nasmeja.
<BR>&nbsp;&nbsp;&nbsp;&nbsp;&nbsp;"Ženo, Ja sam neizbežan kao poslednjne lišće na granama i poslednji dah samrtnika. Ne možeš se pogađati sa Mnom. Uzeću ono što mi daješ, ali ishod toga je već zapisan u zvezdama i ne može se izmeniti." On pruži koplje tik ispred njenih grudi.
<BR>&nbsp;&nbsp;&nbsp;&nbsp;&nbsp;Kada se Rogati pokrenuo, svetlost vatre obasja Anino telo, i Vivijen sa sažaljenjem vide da su joj nekada pune dojke sada mlitave, i da joj je trbuh prošaran beličastim prugama od rađanja.
<BR>&nbsp;&nbsp;&nbsp;&nbsp;&nbsp;"Majko", uspela je da progovori kroz stegnuto grlo, "zašto to činiš? Ovo nije deo obreda..."
<BR>&nbsp;&nbsp;&nbsp;&nbsp;&nbsp;Ana je na trenutak pogleda, i Vivijen začu, kao u magli sećanja, njen glas: "Nikada ne objašnjavam ono što činim..." Ana podmešljivo izvi usne i ponovo se okrete ka Rogatom Bogu.
<BR>&nbsp;&nbsp;&nbsp;&nbsp;&nbsp;"Proleće u Leto", reče ona i koraknu ka njemu. "Leto u Jesen - mojom moći Život je donesen..."
<BR>&nbsp;&nbsp;&nbsp;&nbsp;&nbsp;Koplje se zanjiha i zari se u zemlju. "Jesen u Zimu", odvrati on, i ljudi oko njih počeše lakše da dišu, prepoznavši uobičajene reči, "Zima u Proleće - moja vlast odmor doneće."
<BR>&nbsp;&nbsp;&nbsp;&nbsp;&nbsp;"Tvoj uspon je moje opadanje", nastaviše oboje u glas, "sve što Ti izgubiš pripašće meni. Uvek željni, uvek se vraćamo, u Velikom Plesu uvek smo Jedno..." On pruži ruke i zagrli je. Kada su se razdvojili, odeća mu se pomerila i videlo se da je ispod nje vrlo muževan.
<BR>&nbsp;&nbsp;&nbsp;&nbsp;&nbsp;Potom Rogati podiže Gospu u obe ruke i odnese je, a noćni vazduh je podrhtavao od Njegovog dubokog smeha. Sledećeg trenutka tamo gde su stajali ostalo je samo koplje, pobedonosno uspravno pred praznim prestolom.
<BR>&nbsp;&nbsp;&nbsp;&nbsp;&nbsp;Nektan pogleda zapanjena lica oko sebe i nakašlja se, pokušavajući da povrati ritam obreda.
<BR>
<BR>&nbsp;&nbsp;&nbsp;&nbsp;&nbsp;Kraj je letnjeg zlatnog sjaja,
<BR>&nbsp;&nbsp;&nbsp;&nbsp;&nbsp;Sunce se polako sklanja;
<BR>&nbsp;&nbsp;&nbsp;&nbsp;&nbsp;Posle zimskog belog snega,
<BR>&nbsp;&nbsp;&nbsp;&nbsp;&nbsp;Vratiće se snaga leta!
<BR>&nbsp;&nbsp;&nbsp;&nbsp;&nbsp;Sve se stvari obnavljaju,
<BR>&nbsp;&nbsp;&nbsp;&nbsp;&nbsp;Dok ciklusi sunca traju.
<BR>&nbsp;&nbsp;&nbsp;&nbsp;&nbsp;Promene su sveta moćne,
<BR>&nbsp;&nbsp;&nbsp;&nbsp;&nbsp;Ona čini sve što hoće!
<BR>
<BR>&nbsp;&nbsp;&nbsp;&nbsp;&nbsp;Da, ali šta je Ana htela? Vivijen se to uzalud pitala dok je gledala ka senkama u kojima je par nestao. I šta tu može da se učini?
<BR>
<BR>&nbsp;&nbsp;&nbsp;&nbsp;&nbsp;Kako je godina tekla ka kratkodnevici, osećanje užasa koje je na Samen obuzelo čitav Avalon počelo je da jenjava, jer vreme je ostalo blago i vedro. Ljudi su šaputali da je Gospina žrtva bila prihvaćena i da su nesreće koje je prorekla odložene, jer uskoro je postalo jasno da je Ana trudna.
<BR>&nbsp;&nbsp;&nbsp;&nbsp;&nbsp;Među sveštenicima i sveštenicama mnogo se nagađalo. Bilo je sasvim uobičajeno da se deca rađaju posle sparivanja na Beltan i na Dugodnevicu, ali Samen, uprkos prizivanju predaka, nije bio svečanost plodnosti. Neki su se smejali i govorili da nema obrednog razloga koji bi se tome protivio, nego je samo u to doba godine potreban zaista dubok trans da paru ne bi smetalo ledeno tlo na kome leže.
<BR>&nbsp;&nbsp;&nbsp;&nbsp;&nbsp;Samo je Vivijen još brinula. Suviše jasno se sećala koliko se Ana mučila rađajući Igrenu, a to je bilo pre pet godina. Hoće li preživeti još jedan prođaj? Otišla je toliko daleko da je predložila majci da upotrebi bilje za koje su sveštenice znale da podstiče pobačaj, ali kada ju je Ana optužila da želi svu pažnju za sebe i svoje dete, posvađale su se žešće nego ikada, i Vivijen je otada ćutala.
<BR>&nbsp;&nbsp;&nbsp;&nbsp;&nbsp;Nešto pre proslave Brige, kada bi svet trebalo da pokazuje prve znake proleća, naišle su prve oluje. Tri dana vetrovi su urlali oko krovova, goneći pred sobom oblake kao vojsku, a kada su vetrovi uminuli, zemlja je ostala bespomoćna pod kišom.
<BR>&nbsp;&nbsp;&nbsp;&nbsp;&nbsp;Kiše su se nastavile tokom većeg dela meseca Brige, a potom i Marsa, ponekad kao pljusak, a ponekad tek kapajući, ali retko su kada mogli da vide sunce. Jezero je polako raslo iz dana u dan, sve dok nije doprlo do najviših tragova vode, zaostalih od drevnih poplava.
<BR>&nbsp;&nbsp;&nbsp;&nbsp;&nbsp;Krovovi su bili natopljeni vodom, koja je nezadrživo kapala po podovima. Bilo je nemoguće sačuvati suvu odeću. Vazduh je bio toliko vlažan da je mahovina rasla na kamenju čak i unutar kamenog kruga. Oblaci su najčešće bili toliko niski da nije mogla da se vidi ni druga obala jezera. Kada bi se ponekad malo podigli, sa vrha Tora videli su samo blatnjavu vodu kako se pruža sve do ušća Sabrine u more. Samo su sveta ostrva još izvirivala iznad vode, a u daljini su se nazirale čudno smanjene planine Mendip.
<BR>&nbsp;&nbsp;&nbsp;&nbsp;&nbsp;Na ostrvu Inis Vitrin, monasi su se sigurno pitali je li njihov Bog odlučio da pošalje novi Potop kako bi uništio čovečanstvo. Čak se i na Avalonu šaputalo o tome. No, dotle je prošlo vreme kada je Gospa mogla da se lako oslobodi deteta, a uostalom, iako su svi ostali bili bledi i mršavi, Gospa od Avalona je cvetala, kao da joj je ova trudnoća povratila mladost.
<BR>&nbsp;&nbsp;&nbsp;&nbsp;&nbsp;Vivijen je najviše patila tog vlažnog i smrtonosnog proleća. Kao i uvek, na ravnodnevicu su im ambari i skladišta bili gotovo prazni, a ove godine bilo im je još gore, jer je deo hrane uništen visokom vodom. Jela je svoj deo hrane, misleći na dete, ali iako joj je trbuh rastao, ruke i noge bili su joj mršavi kao štapovi, i večito joj je bilo hladno.
<BR>&nbsp;&nbsp;&nbsp;&nbsp;&nbsp;Govorilo se da će posle Beltana biti bolje. Vivijen je, preko svog ogromnog trbuha, mogla samo da se od srca složi sa time, jer izračunala je da će tog meseca roditi dete. Ali pre nego što je nastupilo otopljenje došla je bolest, uporna groznica sa mučninom i bolovima u mišićima, koji su se kod starih i slabih - a takvih je bilo mnogo - lako pretvarali u zapaljenje pluća i odnosili ih.
<BR>&nbsp;&nbsp;&nbsp;&nbsp;&nbsp;Umro je i Nektan, i druidi su na njegovo mesto izabrali Talesina. Otišla je i stara Elena, i to nije bilo neočekivano, ali svi su se potresli kada je posle nje umrla i Julija. Mala Igrena takođe se razbolela i nije htela da je neguje niko sem starije sestre, i tek što se izvukla iz opasnosti, kada je i Vivijen počela da oseća prve znake bolesti.
<BR>&nbsp;&nbsp;&nbsp;&nbsp;&nbsp;Sedela je kraj vatre koja kao da nije imala snage da je zagreje, pitajući se koje bi biljne lekove mogla da uzme, a da ne ugrozi dete u sebi, kada se otvoriše vrata i uđe njena majka, sa kapima kiše na kosi i ogrtaču. Sada je u kosi imala mnogo sedih, ali na Ani su i one izgledale kao ukras, a ne kao znak starosti. Stresla je vodu sa ogrtača i okačila ga o kuku, i tek potom se okrenula ka kćeri.
<BR>&nbsp;&nbsp;&nbsp;&nbsp;&nbsp;"Kako ti je, dete moje?"
<BR>&nbsp;&nbsp;&nbsp;&nbsp;&nbsp;"Boli me glava", mračno reče Vivijen, "a i da ima neke jestive hrane, mislim da mi ne bi dugo ostala u stomaku."
<BR>&nbsp;&nbsp;&nbsp;&nbsp;&nbsp;Primetila je da joj majka izgleda dobro uhranjena. Omlitavele dojke ponovo su joj narasle zbog trudnoće, i mada joj se trbuh zaoblio, još nije izgledala trapavo kao Vivijen, koja se osećala kao kazan na dve noge.
<BR>&nbsp;&nbsp;&nbsp;&nbsp;&nbsp;"Treba da vidimo kako da ti olakšamo..." poče Ana, ali Vivijen odmahnu glavom.
<BR>&nbsp;&nbsp;&nbsp;&nbsp;&nbsp;"Nisi imala vremena dok je Igrena bolovala. Zašto bi se gnjavila oko mene?"
<BR>&nbsp;&nbsp;&nbsp;&nbsp;&nbsp;Anino lice planu, ali glas joj je bio miran. "Tražila je da je ti paziš, a ja sam negovala Juliju. Boginja zna da je bilo dovoljno posla za sve, ovog strašnog proleća."
<BR>&nbsp;&nbsp;&nbsp;&nbsp;&nbsp;"Pa, ne možemo se požaliti da nismo upozoreni. Kako mora da je prijatno znati da si pravi prorok..." Vivijen naglo prekide, zapanjena sopstvenom gorčinom, ali bolest ju je oslabila i nije mogla da se kontroliše.
<BR>&nbsp;&nbsp;&nbsp;&nbsp;&nbsp;"To je užasno osećanje", obrecnu se njena majka, "i ti bi to trebalo da znaš! Ali bolesna si i svakako ne znaš šta govoriš."
<BR>&nbsp;&nbsp;&nbsp;&nbsp;&nbsp;"Ili sam možda samo suviše umorna da bih marila", odvrati Vivijen. "Odlazi, majko, ili ćemo možda obe zažaliti."
<BR>&nbsp;&nbsp;&nbsp;&nbsp;&nbsp;Ana je na trenutak zurila u nju; potom sede. "Vivijen, šta ne valja između nas dve? Obe nosimo u sebi novi život - trebalo bi da se radujemo zajedno, a ne da se čupamo za kose."
<BR>&nbsp;&nbsp;&nbsp;&nbsp;&nbsp;Vivijen sede, trljajući leđa. Znala je da se trudne žene lako iznerviraju, ali samo je njena majka umela da je potpuno izvede iz takta.
<BR>&nbsp;&nbsp;&nbsp;&nbsp;&nbsp;"Zajedno? Ja sam ti kćer, a ne sestra. Trebalo bi da očekuješ dan kad ćeš postati baka, a ne da rodiš sebi još jednu bebu. Optužila si me da sam ljubomorna, ali da nije možda obrnuto? Čim si saznala da sam trudna, smesta si i ti zatrudnela, što si pre mogla!"
<BR>&nbsp;&nbsp;&nbsp;&nbsp;&nbsp;"Nisam zato..." poče Ana.
<BR>&nbsp;&nbsp;&nbsp;&nbsp;&nbsp;"Ne verujem ti!"
<BR>&nbsp;&nbsp;&nbsp;&nbsp;&nbsp;"Ja sam Gospa od Avalona, i niko ne sumnja u moju reč! Oduvek si bila neposlušna i nije uopšte trebalo da postaneš sveštenica." Anine oči kao da su potamnele i raširile se dok se prepuštala besu. "Zašto misliš da ćeš biti valjana majka? Pogledaj se samo! Čak i u ovim godinma, ja sam u boljem stanju nego ti. Kako očekuješ da rodiš zdravo dete?"
<BR>&nbsp;&nbsp;&nbsp;&nbsp;&nbsp;"Ne možeš to da kažeš! Ne smeš!" vrisnu Vivijen, jer upravo od toga je i sama strepela. "Hoćeš li da me urekneš, sad kad sam tako blizu porođaja? Ili si to možda već učinila. Zar ti nije dovoljno što ti svi posvećuju svu svoju snagu i brigu? Zar si izvukla snagu i iz mog deteta da bi mogla da rodiš svoje?"
<BR>&nbsp;&nbsp;&nbsp;&nbsp;&nbsp;"Ti si luda! Kako bih..."
<BR>&nbsp;&nbsp;&nbsp;&nbsp;&nbsp;"Ti si Gospa od Avalona - ko zna kakve čarolije znaš! Ali od trenutka kada si začela, počela sam da slabim. Ti si se podala Lovcu. Kakve moći On daje onoj koja nosi u materici Njegovo dete?"
<BR>&nbsp;&nbsp;&nbsp;&nbsp;&nbsp;"Optužuješ me da sam pogazila svoje zavete?" Anino lice postade potpuno belo.
<BR>&nbsp;&nbsp;&nbsp;&nbsp;&nbsp;"Oh, sigurna sam da si to učinila u najplemenitije svrhe. Žrtvovaćeš svakoga ako zamisliš da to odgovara bogovima! Ali ovo je moj zavet, majko. Nećeš žrtvovati mene i nećeš nauditi mom detetu!"
<BR>&nbsp;&nbsp;&nbsp;&nbsp;&nbsp;Od besa je zaboravila sve muke i bolove. Ana je nešto odgovarala, ali nije je čula. Drhteći od besa, Vivijen zgrabi ogrtač i zalupi vrata za sobom.
<BR>&nbsp;&nbsp;&nbsp;&nbsp;&nbsp;Jednom je već pobegla, ali sada je Avalon zaista bio ostrvo. Vivijen se otisnula u prvom čamcu na koji je naišla i motkom ga je poterala kroz vodu. Onako okrupnjala od trudnoće, začudila se što joj je teško da održava ravnotežu i vesla, ali bila je uporna. Dovoljno često je negovala bolesnike iz Heronovog sela - sigurno će je sada primiti kod sebe.
<BR>&nbsp;&nbsp;&nbsp;&nbsp;&nbsp;Nije baš padala kiša, ali magla je ležala nisko nad močvarom, a vetar je bio vlažan i hladan. Znoj na čelu kao da joj se ledio, jer zaista nije imala snage za ovakve napore, i uskoro su je leđa zabolela jače nego ikada ranije. Bes koji ju je naterao na bekstvo postepeno je izbledeo, pretvorivši se prvo u nestrpljenje da što pre stigne do druge obale, a onda u strah. Već mesecima se nije bavila nikakvom magijom. Hoće li se magla pokoriti njenom pozivu?
<BR>&nbsp;&nbsp;&nbsp;&nbsp;&nbsp;Pažljivo je ustala, jer tu je voda bila preduboka za motku, pa je prešla na vesla i podigla je ruke. Bilo je teško napustiti ličnost koja se toliko trudila da zadrži dete, bilo je teško zaboraviti da je besna na majku, ali Vivijen je to začas postigla; spustila je ruke svom snagom i povikala Reč Moći.
<BR>&nbsp;&nbsp;&nbsp;&nbsp;&nbsp;Osetila je kako se oko nje menja ranvoteža svetova, i sledećeg časa pade. Čamac se divlje ljuljao pod njom i ušlo je i dosta vode, ali srećom se nije prevrnuo. Vivijen je jasno osećala razliku - ovde je vazduh bio nekako teži, i u vetru se osećao zadah blata i truleži. Pre nego što je sigla da ustane, osetila je grč u trbuhu, kratak, ali snažan. Presamitila se, stežući ivicu čamca, i tako sačekala da prođe. No, čim je sela, naišao je novi. Nije osećala mučninu, i to ju je začudilo, ali kada ju je zahvatio i treći grč, umesto iznenađenja osetila je strepnju. Nemoguće da je porođaj! Zar mesec dana pre roka?
<BR>&nbsp;&nbsp;&nbsp;&nbsp;&nbsp;Bebe se ne rađaju čas posla, a znala je da je posebno prvom detetu potrebno duže vreme. U daljini se naziralo nekoliko stabala; zastajkujući pri svakoj kontrakciji, veslala je ka obali. Konačno, pomislila je kad se čamac nasukao; barem se neće poroditi nasred jezera. No, bolovi su bili vrlo jaki, i tek sad je pomislila da su bolovi u leđima, za koje je mislila da su početak bolesti, zapravo bili prvi znak predstojećeg porođaja.
<BR>&nbsp;&nbsp;&nbsp;&nbsp;&nbsp;Sad se setila kako žene iz močvare lako rađaju svoje bebe, a znala je da likom podseća na njih. Očajnički je poželela da se sada nalazi u njihovom selu. Postala je svesna da je urekla sebe mnogo gore nego što je optužila majku da čini, jer ova glupost bi je mogla koštati života, a i deteta.
<BR>&nbsp;&nbsp;&nbsp;&nbsp;&nbsp;Nikada, pomislila je, jeknuvši kad ju je zahvatila nova kontrakcija, nikada više neću pustiti da mi bes pomrači razum! Niz nogu joj je klizila topla tečnost; tek sad je shvatila da to traje već neko vreme.
<BR>&nbsp;&nbsp;&nbsp;&nbsp;&nbsp;Uspela je da se ispentra preko blatnjave obale, mada nigde nije bilo ni komadića suvog tla. Kada je stigla do drveća, znala je da neće moći dalje. Srećom, usred grmlja nalazilo se donekle zaklonjeno mesto. Raširila je ogrtač i umotala se u njega.
<BR>&nbsp;&nbsp;&nbsp;&nbsp;&nbsp;I tu je, negde između podneva i sumraka, rodila Vortimervo dete. Bila je devjčica, gotovo suviše krhka da preživi, ali sićušna i savršena, sa kosom crnom kao i njena, i tiho je zacvilela kada je osetila ledeni vetar. Vivijen je podvezala pupčanik trakom koju je otkinula od svoje haljine i presekla ga malim srpastim nožem koji sveštenice uvek nose sa sobom. Imala je još toliko snage da stavi dete na grudi, pažljivo ga smestivši pod haljinu, i da ih oboje pokrije ogrtačem. Potom više nije mogla ništa.
<BR>&nbsp;&nbsp;&nbsp;&nbsp;&nbsp;Zapala je u iznureni san, zaštićena starim drvetom. Tu ju je, kada je sumrak počeo da zaogrće močvaru senkama, našao lovac iz Heronovog sela i odneo je svojoj kući.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
