<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Kiša je padala od jutros, zapravo sipila je, uporno i dosadno, natapajući ogrtače putnika i navlačeći velove magle preko bregova. Četvorica slobodnjaka unajmljenih da prate Gospu od Avalona do Durnovarije jahali su pogrbljeni u sedlima, a voda im je kapala sa velikih hrastovih močuga koje su nosili o boku. Čak i mlada sveštenica i dvojica druida koji su je pratili navukli su preko lica kapuljače čupavih vunenih ogrtača.
<BR>&nbsp;&nbsp;&nbsp;&nbsp;&nbsp;Dierna uzdahnu. Želela je da i sama to učini, ali njena baka bezbroj puta joj je govorila kako Vrhovna sveštenica Avalona mora da daje primer, i zato je jahala uspravljena u sedlu sve do sumraka. Čak i kad bi poželela, Dierna nije mogla da zaboravi disciplinu. Ponekad, pomislila je, to što možeš da pratiš svoje poreklo kroz sedam pokolenja, od kojih su većina bile sveštenice, sve do Gospe Siane, predstavlja nimalo potrebnu čast. Sada su izbili na više tlo, i na putu je bilo više sveta. Biće u Durnovariji pre nego što padne noć.
<BR>&nbsp;&nbsp;&nbsp;&nbsp;&nbsp;Konek, mlađi od dvojice druida, pokaza joj rukom, i ona ugleda ljupku liniju akvadukta kako se probija kroz drveće.
<BR>&nbsp;&nbsp;&nbsp;&nbsp;&nbsp;"Zaista je čudo", složi se ona, "pogotovo što narod Durnovarije sasvim lepo može da se snabdeva vodom iz gradskih bunara. Rimljanski velikaši stiču slavu podižući veličanstvene građevine za svoje naseobine. Pretpostavljam da su prinčevi Durotriga želeli da ih oponašaju."
<BR>&nbsp;&nbsp;&nbsp;&nbsp;&nbsp;"Princ Eidin Minok više je zainteresovan za odbranu", reče Leval, stariji druid, zdepast i prosed, koji im je bio Iscelitelj i pošao je sa njima da kupi bilje koje na Avalonu nisu mogli da odgaje.
<BR>&nbsp;&nbsp;&nbsp;&nbsp;&nbsp;"Pa, to mu je i potrebno", dobaci jedan od slobodnjaka. "Gusari sa Kanala svake godine nas sve češće napadaju."
<BR>&nbsp;&nbsp;&nbsp;&nbsp;&nbsp;"Za to bi trebalo da se pobrine mornarica", reče drugi. "Zašto plaćamo Rimu porez svake godine?"
<BR>&nbsp;&nbsp;&nbsp;&nbsp;&nbsp;Mlada Erdufila potera svog konja bliže Dierninom, kao da očekuje da će gusarska banda iskočiti iza sledećeg drveta.
<BR>&nbsp;&nbsp;&nbsp;&nbsp;&nbsp;Kada su izbili na uzvišicu, Dierna ugleda grad, postavljen na krečnjačku zaravan iznad reke. Ograda i jarak bili su isti kao što ih se sećala, ali sada im je bio dodat novi, kameni zid. Reka je nemo tekla ispod litice, oivičena crnim blatom. Mora da je oseka, pomisli ona, čkiljeći kroz kišu prema tamnijem zelenilu gde se nebo stapalo sa morem. Pozdraviše ih galebovi, leteći im iznad glava. Druidi se ispraviše, pa čak i konji, osetivši kraj putovanja, počeše brže da hodaju.
<BR>&nbsp;&nbsp;&nbsp;&nbsp;&nbsp;Dierna uzdahnu, tek sada priznavši samoj sebi da je strepela. Barem će noćas biti na toplom i bezbednom mestu, unutar zidova koje je podigao Eidin Minok. Sada može dozvoliti sebi da razmišlja o devojci koja je bila razlog što su se uputili kroz kišu.
<BR>
<BR>&nbsp;&nbsp;&nbsp;&nbsp;&nbsp;"Telerti, da li me slušaš? Vrhovna sveštenica će nam doći na večeru." Glas Eidina Minoka tutnjao je kao daleka grmljavina.
<BR>&nbsp;&nbsp;&nbsp;&nbsp;&nbsp;Teleri zatrepta, s mukom odvajajući misli od sve bliže budućnosti u kojoj su je sveštenice već vodile sa sobom u Avalon. Nalazila se u očevoj radnoj sobi u Durnovariji, uvrćući ivicu haljine kao nervozno dete.
<BR>&nbsp;&nbsp;&nbsp;&nbsp;&nbsp;"Da, oče", odvrati ona negovanim latinskim koji su sva prinčeva deca morala da nauče.
<BR>&nbsp;&nbsp;&nbsp;&nbsp;&nbsp;"Gospa Dierna prešla je veliki put da te vidi, kćeri. Da li si i dalje rešena da ideš sa njom? Neću da ti namećem takvu odluku, ali kada je jednom doneseš, više nema predomišljanja."
<BR>&nbsp;&nbsp;&nbsp;&nbsp;&nbsp;"Da, oče", ponovi Teleri, a onda primeti da otac želi opširniji odgovor. "Da, želim da idem."
<BR>&nbsp;&nbsp;&nbsp;&nbsp;&nbsp;Nikakvo čudo što otac misli da je uplašena; stoji pred njim vezanog jezika kao kuhinjska robinja. Princ je bio nežan otac - većina devojaka njenih godina već je udata, a da ih niko nije pitao šta ili koga žele. No, sveštenice se ne udaju. Ako žele, uzimaju ljubavnika u svetim obredima i rađaju decu, ali ne zavise ni od jednog muškarca. Sveštenice Avalona poseduju moćnu magiju. Teleri nije ćutala od straha, nego od divlje radosti koja je izvirala u njoj od same pomisli na sveto brdo.
<BR>&nbsp;&nbsp;&nbsp;&nbsp;&nbsp;Toliko je to želela - mogla bi da peva, viče, skakuće po očevoj radnoj sobi kao da je poludela, samo ako bi počela da mu govori kako se danas zaista oseća. Zato je držala oči oborene kao prava čedna devojka i odgovarala jednosložnim rečima na očevo zabrinuto ispitivanje.
<BR>&nbsp;&nbsp;&nbsp;&nbsp;&nbsp;Stići će večeras! - pomisli ona kad ju je princ konačno otpustio, pa je mogla da se vrati u svoju sobu. Kuća, građena u rimljanskom stilu, bila je okrenuta ka unutrašnjem atrijumu, sa cvećem u saksijama koje je blistalo od kiše. I ona je dosad tako živela, pomislila je dok se oslanjala na jedan od stubova u kolonadi: zaštićena i negovana, ali zatvorena.
<BR>&nbsp;&nbsp;&nbsp;&nbsp;&nbsp;No, postojale su merdevine koje su vodile na krov. Otac ih je postavio kako bi mogao da nadgleda izgradnju novog zida. Teleri prikupi suknju, pope se, otvori podna vrata i okrete se ka vetru. Kiša ju je bockala po obrazima; kosa joj je ubrzo bila mokra, a voda joj je tekla niz vrat i natapala joj haljinu. Nije se brinula. Očevi zidovi delovali su bledo na kiši, ali nad njima su se videli sivi, ustalasani bregovi.
<BR>&nbsp;&nbsp;&nbsp;&nbsp;&nbsp;"Uskoro ću videti šta se nalazi iza vas", šapnu ona. "A onda ću biti slobodna!"
<BR>&nbsp;&nbsp;&nbsp;&nbsp;&nbsp;Gradska kuća u kojoj je princ Durotriga boravio kada je bio u plemenskom gradu bila je građena u rimskom stilu, a ukrašavali su je lokalne zanatlije, pokušavajući da svoju mitologiju predstave u rimljanskom stilu. Nameštena je bila sa nemarnim nepoštovanjem stila i osećanjem za udobnost. Kamene podne ploče pokrivali su debeli vuneni tepisi; preko ležaljki stajali su prostirači od lisičjih koža. Dierna ih je željno gledala, ali znala je da, ako jednom uroni u tu mekoću, više neće moći da ustane.
<BR>&nbsp;&nbsp;&nbsp;&nbsp;&nbsp;Barem su prinčevi robovi doneli toplu vodu za umivanje, i ona sa olakšanjem skide pantalone i tuniku u kojima je putovala i obuče plavu haljinu širokih rukava, odeždu sveštenica Avalona. Nije nosila nikakve ukrase, ali odeća joj je bila od fino tkane vune, obojene naročito bogatom plavom bojom čija je proizvodnja jedna od tajni svetog ostrva.
<BR>&nbsp;&nbsp;&nbsp;&nbsp;&nbsp;Uzela je bronzano ogledalo i vratila jedan neposlušni pramen u venac od pletenica kojima je ukrotila svoju bujnu kosu, a onda prebaci preko glave veo, nabravši jedan kraj preko grudi, a drugi ostavivši da visi preko leđa. I odeća i frizura bili su joj strogi, ali meka vuna sama se oblikovala preko grudi i kukova, a pod tamnoplavom bojom njena kosa, još kovrdžavija na vlažnom vazduhu, plamtela je kao vatra.
<BR>&nbsp;&nbsp;&nbsp;&nbsp;&nbsp;Pogledala je Erdufilu, koja je još pokušavala da namesti svoj veo, i nasmešila se.
<BR>&nbsp;&nbsp;&nbsp;&nbsp;&nbsp;"Treba da pođemo. Princ neće biti zadovoljan ako zbog nas bude morao da kasni sa večerom..."
<BR>&nbsp;&nbsp;&nbsp;&nbsp;&nbsp;Mlađa sveštenica uzdahnu. "Znam. Ali druge žene će nositi vezene tunike i zlatne ogrlice, a ja se u ovoj odeći osećam tako obično."
<BR>&nbsp;&nbsp;&nbsp;&nbsp;&nbsp;"Razumem te - kada sam prvi put pratila svoju baku na put izvan Avalona, isto tako sam se osećala. Ona mi je rekla da im ne zavidim - njihovi ukrasi samo znače da imaju muškarce koji im ugađaju. Ti si sama zaradila tu svoju odeću. Kada uđeš među njih, drži se ponosno, pa će se one osećati preterano nakinđurene i zavideće tebi."
<BR>&nbsp;&nbsp;&nbsp;&nbsp;&nbsp;Erdufila, sa uzanim licem i pepeljastom kosom, nikada neće biti lepa, ali na Diernine reči se ispravila, i kada je Vrhovna sveštenica pošla ka vratima, krenula je za njom lakim, lebdećim korakom koji je takođe bio tajna Avalona.
<BR>&nbsp;&nbsp;&nbsp;&nbsp;&nbsp;Gradska kuća bila je prostrana, sa četiri krila oko dvorišta. Princ i njegovi gosti okupili su se u prostranoj odaji u krilu najudaljenijem od puta. Jedan zid bio je oslikan prizorima venčanja Mladog Boga sa Devicom Cveća na narandžastoj pozadini, a na podu se nalazio mozaik. No, na ostalim zidovima bili su namešteni štitovi i koplja, a stolica u kojoj je sedeo princ Eidin Minok bila je prekrivena vučijom kožom.
<BR>&nbsp;&nbsp;&nbsp;&nbsp;&nbsp;Princ je bio srednjih godina, sa dosta sedih vlasi u crnoj kosi i bradi. Nekadašnji snažni mišići polako su mu se pretvarali u salo, i tek bi povremeni sjaj u oku pokazivao mudrost koju je nasledio od majke, koja je bila kćer Avalona. Nijedna njegova sestra nije pokazala dar vredan obuke, ali prema poruci od Eidina Minoka, njegova najmlađa kćer, mada prilično lepa, bila je 'toliko puna čudnih želja i prohteva da bi sasvim odgovarala Avalonu'.
<BR>&nbsp;&nbsp;&nbsp;&nbsp;&nbsp;Dierna se osvrte po odaji, prihvativši prinčev pozdrav lakim, tačno odmerenim naklonom glave. I to ju je naučila baka. Gospa od Avalona je, u svom domenu, po rangu ravna imperatoru. Ostali gosti - nekoliko matrona odevenih u rimljanskom stilu, gojazan čovek u togi konjičkog staleža i trojica mišićavih mladića, verovatno sinovi Eidina Minoka - gledali su je sa mešavinom poštovanja i radoznalosti. Da li se devojka koju je došla da vidi još udešava ili je suviše stidljiva da bi došla u društvo?
<BR>&nbsp;&nbsp;&nbsp;&nbsp;&nbsp;Jedna od žena vrlo je upadljivo izbegavala njen pogled. Kada je sveštenica primetila da ova oko vrata nosi srebrnu ribu na lančiću, shvatila je da je to svakako hrišćanka. Dierna je čula da ih ima mnogo u istočnim delovima imperije, ali iako je grupa monaha živela na ostrvu Inis Vitrin, pandanu Avalona koji je ostao u ovom svetu, u ostatku provincije bili su srazmerno malobrojni. Izgledalo je da su se do te mere upustili u svađe i rasprave da će najverovatnije uništiti sami sebe, bez ikakve pomoći imperatora.
<BR>&nbsp;&nbsp;&nbsp;&nbsp;&nbsp;"Vaši zidovi brzo rastu, gospodaru", reče čovek u togi. "Otkako sam poslednji put dolazio, već su zahvatili polovinu oboda grada."
<BR>&nbsp;&nbsp;&nbsp;&nbsp;&nbsp;"Sledeći put kad dođete, biće završeni", ponosno reče Eidin Minok. "Neka oni morski vukovi arlauču negde drugde u potrazi za večerom, u zemljama Durotriga neće dobiti ništa."
<BR>&nbsp;&nbsp;&nbsp;&nbsp;&nbsp;"To je veličanstven dar vašem narodu", nastavi čovek u togi, kao da ga nije ni čuo. Dierna se seti da su se jednom već sreli - bio je to Gnej Klaudije Polio, jedan od ovdašnjih magistrata.
<BR>&nbsp;&nbsp;&nbsp;&nbsp;&nbsp;"To je jedini dar koji nam Rimljani dozvoljavaju da damo", promrmlja jedan od sinova. "Ne daju nam da naoružamo narod, a trupe koje bi trebalo da nas štite šalju preko Kanala, da vode njihove ratove."
<BR>&nbsp;&nbsp;&nbsp;&nbsp;&nbsp;Njegov brat je žustro klimao glavom. "To je nepravedno, uzimaju nam poreze, a ne daju nam ništa. Pre dolaska Rimljana barem smo mogli sami da se branimo!"
<BR>&nbsp;&nbsp;&nbsp;&nbsp;&nbsp;"Ako imperator Maksimijan neće da nam pomogne, treba da imamo svog imperatora!" reće treći dečak.
<BR>&nbsp;&nbsp;&nbsp;&nbsp;&nbsp;Nije govorio glasno, ali Polio se zagleda u njega sa prebacivanjem. "A koga bi ti izabrao, petliću? Samog sebe?"
<BR>&nbsp;&nbsp;&nbsp;&nbsp;&nbsp;"Ma ne, ma ne", brzo se umeša njegov otac, "ne govori on o izdaji. To je samo krv njegovih predaka, koji su branili Durotrige još pre nego što je Julije Cezar došao preko Galije, to mu plamti u žilama. Činjenica je da, u vremenima teškim po imperiju, ponekad izgleda da im je Britanija najmanje važna, ali i dalje nam je bolje unutar nje nego da se gložimo između sebe..."
<BR>&nbsp;&nbsp;&nbsp;&nbsp;&nbsp;"Trebalo bi da nas štiti mornarica. Šta Maksimijan i Konstantin rade sa novcem koji im šaljemo? Zaklinjali su se da će uništiti gusare", mrmljao je jedan od starijih ljudi, odmahujući glavom. "Zar nemaju admirala koji bi mogao da povede flotu protiv običnih razbojnika?"
<BR>&nbsp;&nbsp;&nbsp;&nbsp;&nbsp;Dierna, koja je sa zanimanjem slušala, uvređeno se okrete kad ju je neko povukao za rukav. Bila je to najbogatije odevena žena, Vitruvija, udata za Polija.
<BR>&nbsp;&nbsp;&nbsp;&nbsp;&nbsp;"Gospo, kažu mi da mnogo znate o travama i lekovima..." Glas joj se spusti do šapata kada je počela da opisuje nalete lupanja srca koji su je uplašili. Dierna je, ispod kozmetike i nakita, prepoznala u ženi istinsku strepnju, pa je naterala sebe da sluša.
<BR>&nbsp;&nbsp;&nbsp;&nbsp;&nbsp;"Jeste li primetili promene u mesečnom pranju?" upita ona. Muškarci, zadubljeni u razgovor o politici, nisu ni zapazili kad su se njih dve izdvojile.
<BR>&nbsp;&nbsp;&nbsp;&nbsp;&nbsp;"Još sam plodna!" uzviknu Vitruvija, a ispod boje na obrazima probi se pravo rumenilo.
<BR>&nbsp;&nbsp;&nbsp;&nbsp;&nbsp;"Za sada", blago reče Dierna, "ali vi sada prelazite iz vlasti Majke u vlast Mudre. Proći će nekoliko godina dok se prelaz izvrši u potpunosti. U međuvremenu, svakako pripremite kapi majčine dušice. Uzmite nekoliko kapi kad vas srce zabrine, i to će vam pomoći."
<BR>&nbsp;&nbsp;&nbsp;&nbsp;&nbsp;Iz susedne sobe dopirao je primamljiv miris pečenja, i Dierna postade svesna koliko je vremena prošlo od doručka. Mislila je da će im se prinčeva kćer pridružiti za večerom, ali možda je Eidin Minok jedan od onih staromodnih roditelja koji veruju da neudate devojke treba držati izdvojeno. Na ulazu se pojavi rob i objavi da je večera spremna.
<BR>&nbsp;&nbsp;&nbsp;&nbsp;&nbsp;Dok su prolazili hodnikom, Dierna oseti nešto, možda dašak vazduha, kao da su negde dalje niz hodnik otvorena spoljašnja vrata, pa se okrete. U senci na drugom kraju hodnika kretalo se nešto bledo: primetila je žensku priliku, koja se približavala brzim, lakim korakom, kao nošena vetrom. Vrhovna sveštenica zastade tako naglo da Erdufila nalete na nju.
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;Dierna nije mogla da odgovori. Deo njenog uma prepoznao je u pridošlici vrlo mladu ženu, tek izišlu iz detinjstva, visoku i vitku kao žalosna vrba, sa bledom kožom, crnom kosom i nagoveštajem snažnih kostiju Eidina Minoka u obrisu čela i obraza. Ali zanemela je od sasvim drugog osećanja, koje bi mogla da opiše samo kao prepoznavanje.
<BR>&nbsp;&nbsp;&nbsp;&nbsp;&nbsp;Diernino srce lupalo je kao u sirote Vitruvije; zatreptala je i na trenutak ugledala krhku devojku, sa sasvim svetlom kosom, odevenu kao sveštenica, a potom ponovo sitnu, sa kestenjastim prelivom u crnoj kosi i sa zlatnim narukvicama nalik na zmije oko obe ruke.
<BR>&nbsp;&nbsp;&nbsp;&nbsp;&nbsp;Ko je ona? upita se Dierna, a potom, Ili ko je bila, i ko sam bila ja, kada pozdravljam njen povratak sa toliko radosti? Za trneutak kao da je začula ime - Adsarta...
<BR>&nbsp;&nbsp;&nbsp;&nbsp;&nbsp;A onda se devojka nađe pred njom i raširi crne oči kada ugleda plavu odeždu. Lako i ljuko se spustila na kolena, dohvatila kraj Dierninog vela i poljubila ga. Vrhovna sveštenica gledala je naniže u tu pognutu glavu, nesposobna da se pokreene.
<BR>&nbsp;&nbsp;&nbsp;&nbsp;&nbsp;"Ah, evo je konačno, moje drage kćeri!" začu iza sebe glas Eidina Minoka. "Teleri, mila, ustani! Šta će Gospa misliti o tebi?"
<BR>&nbsp;&nbsp;&nbsp;&nbsp;&nbsp;Znači, zove se Teleri... Ostala imena i lica nestadoše pred živom stvarnošću devojke koju je gledala, i Dierna utvrdi da ponovo može da diše.
<BR>&nbsp;&nbsp;&nbsp;&nbsp;&nbsp;"Učinila si mi čast, kćeri moja", tiho reče ona, "ali ovo nije ni vreme ni mesto da klečiš preda mnom."
<BR>&nbsp;&nbsp;&nbsp;&nbsp;&nbsp;"Znači, biće ga?" upita Teleri, prihvatajući Dierninu pruženu ruku i ustajući. Na njenom licu divljenje je već ustupalo mesto oduševljenom smehu.
<BR>&nbsp;&nbsp;&nbsp;&nbsp;&nbsp;"Da li to želiš?" upita Dierna, još je držeći za ruku. Reči su joj navirale na usne od neke moći suviše duboke da bi se nazvala navika. "Ponovićemo sve ovo pred drugim sveštenicama, ali pitam te i sada. Da li svojom slobodnom voljom, bez prisiljavanja ili ubeđivnja svog oca li bilo koga drugog, želiš da se pridružiš svetom sestrinstvu koje obitava na Avalonu?"
<BR>&nbsp;&nbsp;&nbsp;&nbsp;&nbsp;Znala je da je Erdufila zapanjeno gleda, ali otkako je postala Vrhovna sveštenica teško da je učinila išta u šta bi bila ovoliko sigurna.
<BR>&nbsp;&nbsp;&nbsp;&nbsp;&nbsp;"Kunem se mesecom, zvezdama i zelenom zemljom", žustro odvrati Teleri.
<BR>&nbsp;&nbsp;&nbsp;&nbsp;&nbsp;"Onda, u ime dobrodošlice kojom će te dočekati moje sestre kada se vratimo, pozdravljam te." Dierna obujmi Telerino lice dlanovima i poljubi je u čelo.
<BR>
<BR>&nbsp;&nbsp;&nbsp;&nbsp;&nbsp;Teleri je te noći dugo ležala budna. Kada je večera završena, Eidin Minok je naglasio da su sveštenice umorne od dugog puta, poželeo im je laku noć i poslao i kćer u krevet. Teleri je znala da je bio u pravu, i da je i sama morala da primeti njihov umor. Ponavljala je sebi da će imati vremena da razgovara sa njima tokom puta za Avalon - imaće pred sobom čitav život da se narazgovara sa sveštenicama. Ali srce joj je uznemireno ječalo što mora da ih ostavi.
<BR>&nbsp;&nbsp;&nbsp;&nbsp;&nbsp;Teleri je očekivala da će Gospa od Avalona ostaviti dubok utisak na nju. Svi su znali za priče o vrhu Tora, skrivenom, kao i vilinska zemlja, u magli kroz koju mogu da prođu samo posvećeni. Neki su mislili da je to legenda, jer kada bi sveštenice izlazile u svet obično su bivale prerušene. No, u drevnim kraljevskim porodicama znala se istina, jer mnoge njihove kćeri provodile su godinu ili sve na svetom ostrvu, a ponekad, kada je to zahtevalo zdravlje zemlje, jedna od sveštenica bila bi poslata da sklopi Veliki Brak sa poglavarom, kraj Beltanskih vatri. Ali nikako nije očekivala da će reagovati kao da je Vrhovna sveštenica neko koga je, veoma davno, veoma volela.
<BR>&nbsp;&nbsp;&nbsp;&nbsp;&nbsp;Sigurno me smatra za budalu! govorila je Teleri u sebi, opet se prevrćući u krevetu. Pretpostavljam da je tamo svi obožavaju. Gospa od Avlaona je u svim pričama bila zapanjujuća ličnost, i to se pokazalo tačno. Gospa Dierna bila je kao svetionik pod ponoćnim nebom. Kraj nje se Teleri osećala kao senka. Možda je ona zaista duh nekoga ko je u nekom drugom životu već poznavao Diernu.
<BR>&nbsp;&nbsp;&nbsp;&nbsp;&nbsp;Na to ona poče da se smeje. Sad će još uobraziti da je Boudika, ili rimski imperator. Najverovatnije sam, pomisli ona, bila Diernina sluškinja! I potom je, smešeći se, zaspala.
<BR>&nbsp;&nbsp;&nbsp;&nbsp;&nbsp;Teleri bi najradije krenula već narednog jutra, ali, kako reče njen otac, bilo bi vrlo negostoljubivo otpraviti ljude sa Avalona bez ijednog dana odmora, a pokazalo se da su i oni želeli da kupe nešto na tržnicama Durnovarije. Teleri postade Diernina senka. Trenutak zapanjujuće bliskosti između njih dve nije se ponovio, ali bilo joj je neobično lako da se složi sa starijom ženom.
<BR>&nbsp;&nbsp;&nbsp;&nbsp;&nbsp;Teleri je tek postepeno shvatila da razlika u godinama između njih dve nije tako velika kao što je ona mislila. Njoj je bilo osamnaest, a Vrhovna sveštenica bila je samo deset godina starija. Razliku između njih stvarali su odgovornost i iskustvo. Erdufila joj je ispričala da je Diernino prvo dete, kćer, još bila u materici kada je Dierna postala Vrhovna sveštenica, sa dvadeset tri godine; devojčica je data na usvajanje pre nego što je napunila tri. Pri pomisli na Dierninu decu Teleri se osećala kao da je i sama dete. I te noći zaspala je sa pravim dečijim nestrpljenjem, jedva čekajući polazak narednog jutra.
<BR>&nbsp;&nbsp;&nbsp;&nbsp;&nbsp;Izjahali su iz Durnovarije u vlažno i kišovito svitanje, ostavljajući za sobom grad još utonuo u san. Vrhovna sveštenica želela je da rano krenu, jer će prvi deo putovanja biti dug. Slobodnjak koji im je otvorio kapiju još je zevao i trljao oči. Teleri se upitala hoće li on uopšte zapamtiti putnike kojima je otvorio. Umotane u tamne ogrtače, dve sveštenice prošle su kao senke, i čak i muškarci koji su ih pratili kao da su primili deo njihove neprimetnosti.
<BR>&nbsp;&nbsp;&nbsp;&nbsp;&nbsp;Ona je bila potpuno budna; oduvek je volela da rano ustaje, a nestreljenje ju je izvuklo iz postelje znatno pre nego što su poslali po nju. Čak je ni mračno nebo nije obeshrabrilo. Čvrsto je držala uzde svoje kobile i osluškivala prve ptice koje su pozdravljale zoru.
<BR>&nbsp;&nbsp;&nbsp;&nbsp;&nbsp;Tek su pošli nizbrdo ka reci kada je začula ptičji zov koji joj nije bio poznat. Bila je jesen, kada mnoge ptice prolaze leteći na jug. Teleri se osvrte, pitajući se je li to glas neke ptice koju dotad nije videla. Pričalo se da su močvare oko Avalona raj za barske ptice. Tamo će svakako videti mnoge nove vrste. Zov se ponovo začu, i njena kobila naćulji uši. Teleri oseti drhtaj nespokojstva i zbaci kapuljaču da bolje vidi.
<BR>&nbsp;&nbsp;&nbsp;&nbsp;&nbsp;Pod vrbama se nešto kretalo. Ona uspori kobilu i obrati se najbližem slobodnjaku, koji se uspravi u sedlu, pripremi močugu i pogleda tamo gde mu je pokazala. Istog časa začu se zvižduk, vrbe zadrhtaše, i put se ispuni naoružanim ljudima.
<BR>&nbsp;&nbsp;&nbsp;&nbsp;&nbsp;"Pazi!" vrisnu mlađi druid, koji je jahao na čelu. Blesnu koplje; Teleri vide promenu na njegovom licu, i njegov konj se prope, ržući, dok je druid padao. Njena kobila takođe pokuša da se propne dok se Teleri trudila da je okrene; shvatila da je Dierna nezaštićena i nagonski je pošla ka njoj.
<BR>&nbsp;&nbsp;&nbsp;&nbsp;&nbsp;Put je bio pun naoružanih ljudi. Vrhovi kopalja blistali su na jutarnjem svetlu, i ona primeti i sjaj mača. Slobodnjaci su vitlali močugama, ali to je bilo slabo oružje u poređenju sa oštrim sečivima. Jednog po jednog, povukoše ih sa konja; vazduh je odjekivao od njihovih krikova. Telerina kobila prope se od mirisa krvi. Jedno izobličeno lice iskezi se na nju i ona oseti žuljevitu ruku kako je steže za članak. Ona zamahnu na čoveka svojim jahaćim bičem i ovaj pade.
<BR>&nbsp;&nbsp;&nbsp;&nbsp;&nbsp;Dierna je pustila uzde i podigla ruke, iscrtavjaući po vazduhu čudne simbole. Teleri oseti da joj u ušima bruji kada Vrhovna sveštenica poče da peva; zbrka oko njih postepeno se smirivala. Utom se iza nje začu grleni uzvik. Ona se okrete, ugleda teško koplje kako leti ka Dierni, i podbode kobilu da požuri napred. Ali bila je predaleko. Erdufila, koja se nije usuđivala da se udalji od Dierne, grčevito se izvi tako da postavi sopstveno telo između koplja i Vrhovne sveštenice.
<BR>&nbsp;&nbsp;&nbsp;&nbsp;&nbsp;Teleri je videla strašni vrh kako se zariva mladoj ženi u grudi; čula je njen vrisak dok je padala unazad, pravo Dierni u naručje. Njihovi preplašeni konji se propeše i one obe padoše. Teleri ponovo zamahnu bičem; jedan čovek opsova, i njena kobila stade kada ju je uhvatio za uzde. Kada je Teleri pokušala da ih povuče, ovaj joj uze uzde. Pipala je pod ogrtačem, tražeći mali nož, i uspela je da napadne prvog čoveka koji je pružio ruke ka njoj, ali sledećeg časa neko je zgrabi s leđa i izvuče je iz sedla.
<BR>&nbsp;&nbsp;&nbsp;&nbsp;&nbsp;Vrisnula je, još se otimajući, ali udarac ju je ošamutio. Kada je ponovo mogla da misli, ležala je u šumi, vezanih ruku i nogu. Kroz drveće je videla konje kako odlaze putem. Razbojnici koji su ih jahali navukli su ogrtače preko glave. Pitala se hoće li stražari na kapiji primetiti da su se jahači promenili. No, dvojica koji su ostali da čuvaju zarobljenike nisu morali da kriju plavu kosu.
<BR>&nbsp;&nbsp;&nbsp;&nbsp;&nbsp;Gusari! mračno pomisli ona. Saksonci ili možda odmetnuti Frigijci iz Belgike. Razgovori koji su joj za očevim stolom uvek bili dosadni, najednom poprimiše brutalno značenje. Ona okrete lice u stranu, ubrzano trepćući kako bi savladala suze.
<BR>&nbsp;&nbsp;&nbsp;&nbsp;&nbsp;Kraj nje je ležala Dierna. Teleri je u prvi mah pomislila da je Vrhovna sveštenica mrtva, a onda primeti da je vezana. Nema potrebe za vezivanjem leša. No, Dierna je ležala suviše mirno. Koža joj je bila bleda, i Teleri vide veliku modricu na njenom čelu. Ipak, na grlu joj se video puls, i iako polako, grudi su joj se dizale i spuštale.
<BR>&nbsp;&nbsp;&nbsp;&nbsp;&nbsp;Iza sveštenice ležala su tela, onako kako su ih bacili kad su ih sklonili sa puta. Videla je mladog druida i slobodnjake, i srce joj zastade kad je ugledala i Erdufilu. Rekla je u sebi da ne bi trebalo da se čudi - onakvu ranu niko ne bi mogao da preživi. Osim nje i Dierne, iz čitave grupe preživeo je samo iscelitelj, Leval.
<BR>&nbsp;&nbsp;&nbsp;&nbsp;&nbsp;Teleri šapnu njegovo ime. Na trenutak je pomislila da je nije čuo; onda on ipak okrete glavu.
<BR>&nbsp;&nbsp;&nbsp;&nbsp;&nbsp;"Jesu li je udarili?" Ona pokaza glavom ka sveštenici.
<BR>&nbsp;&nbsp;&nbsp;&nbsp;&nbsp;On odmahnu glavom. "Mislim da ju je konj ritnuo kad je pala, ali nisu mi dali da je pregledam."
<BR>&nbsp;&nbsp;&nbsp;&nbsp;&nbsp;"Hoće li preživeti?" šapnu Teleri još tiše.
<BR>&nbsp;&nbsp;&nbsp;&nbsp;&nbsp;Leval na trenutak zatvori oči. "Ako bogovi budu dobri. Kod udarca u glavu može samo da se čeka. Čak i da smo slobodni, ne bih ničim mogao da joj pomognem sem da je utoplim."
<BR>&nbsp;&nbsp;&nbsp;&nbsp;&nbsp;Teleri se strese. Nije padala kiša, ali nebo je još bilo sivo.
<BR>&nbsp;&nbsp;&nbsp;&nbsp;&nbsp;"Dokotrljaj se ovamo, a i ja ću", tiho reče ona. "Možda će joj pomoći toplota naših tela."
<BR>&nbsp;&nbsp;&nbsp;&nbsp;&nbsp;"Trebalo je da se setim toga..." U njegovim očima pojavi se nagoveštaj svetlosti. Pažljivo, zastajući kad god bi neki stražar pogledao prema njima, oni počeše da se migolje ka Dierni.
<BR>&nbsp;&nbsp;&nbsp;&nbsp;&nbsp;Vreme je potom delovalo beskonačno dugo, ali zapravo su prošla jedva dva sata dok nisu čuli kako se vraća glavnina jahača. Teleri je znala da te zveri obično brzo napadaju i potom beže, odnoseći koliko god plena mogu, pre nego što njihove žrtve sakupe dovoljno snage da im se odupru.
<BR>&nbsp;&nbsp;&nbsp;&nbsp;&nbsp;Jedan ratnik podiže Teleri na noge i opipa finu vunu njene haljine. Kada je počeo da joj steže dojku, ona ga pljunu; on se nasmeja i pusti je, govoreći nešto nerazumljivo.
<BR>&nbsp;&nbsp;&nbsp;&nbsp;&nbsp;Druid iza njenih leđa žurno doviknu nekoliko reči na istom grlenom jeziku.
<BR>&nbsp;&nbsp;&nbsp;&nbsp;&nbsp;"Rekao sam im da si bogata i da ćeš im doneti veliki otkup. Naučio sam ponešto njihovog jezika da bih mogao da kupujem bilje", reče on Teleri.
<BR>&nbsp;&nbsp;&nbsp;&nbsp;&nbsp;Jedan gusar se naže nad Diernom, očito ne znajući kako da poveže njene bele ruke i grubu putničku odeću. Trenutak kasnije slegnuo je ramenima i počeo da izvlači nož.
<BR>&nbsp;&nbsp;&nbsp;&nbsp;&nbsp;"Ne!" vrisnu Teleri. "Ona je sacredos, opulenta. Sveštenica! Veoma bogata!" Mora da bar neko od njih razume latinski. Očajnički je pogledala Levala.
<BR>&nbsp;&nbsp;&nbsp;&nbsp;&nbsp;"Gita! Rika!" ponovi on.
<BR>&nbsp;&nbsp;&nbsp;&nbsp;&nbsp;Saksonac kao da nije verovao, ali je ipak vratio nož, podigao Diernino mlitavo telo i prebacio je preko ramena. Oni koji su držali Teleri i Levala gurnuše ih za njim, i uskoro su sve troje bili prebačeni preko konjskih leđa i vezani.
<BR>&nbsp;&nbsp;&nbsp;&nbsp;&nbsp;Kada su se konačno zaustavili, Teleri je već žalila što nije u nesvesti, kao sveštenica.
<BR>&nbsp;&nbsp;&nbsp;&nbsp;&nbsp;Pljačkaški brodovi bili su usidreni u zaklonjenom zalivu, a na obali su podigli privremeni logor. Grubi šatori krili su najvredniji plen; ostalo je bilo nagomilano oko vatri. Zarobljenike baciše kraj hrpe vreća sa žitom i potom kao da zaboraviše na njih; razbojnici su se dali na podsticanje vatri i podelu otete hrane, pogotovo vina.
<BR>&nbsp;&nbsp;&nbsp;&nbsp;&nbsp;"Ako budemo imali sreće, zaboraviće na nas", reče Leval kada se Teleri poluglasno upitala hoće li i oni dobiti da jedu. "Barem do sutra, kada se otrezne." On s mukom sede i položi nadlanicu na Diernino čelo. Sveštenica je zaječala dok su je skidali sa konja, ali, mada je možda bila nešto bliže svesti, još nije otvarala oči.
<BR>&nbsp;&nbsp;&nbsp;&nbsp;&nbsp;Padao je mrak. Logor kao da se malo smirio kad su svi posedali kraj vatri. Među plavokosim Saksoncima i Frigijcima bilo je poprilično crnih i smeđih glava, i odlomci primitivnog latinskog mešali su se sa grlenim glasovima germanskih jezika. Vojni dezerteri i odbegli robovi imali su mnogo zajedničkog sa varvarima. Izgleda da se za prijem u družinu tražila samo brutalnost i ruka dovoljno jaka za veslo i mač. Teleri pođe voda na usta od mirisa pečene svinjetine; ona odvrati lice na drugu stranu i pokuša da se moli.
<BR>&nbsp;&nbsp;&nbsp;&nbsp;&nbsp;Zapala je u nemiran dremež, kada je krckanje grančica pod nečijim koracima trže i prepade. Već je počela da se okreće u tom pravcu kada je udarac u rebra natera da poskoči, besno se okrenuvši. Gusar koji ju je šutnuo glasno se nasmeja. Nije bio ništa čistiji od ostalih, ali krznena jakna načičkana zlatom pokazivala je da im je to verovatno poglavica. On zgrabi Teleri za ramena i okrete je ka sebi; kada je počela da se otima, jednom rukom ju je grubo pritisnuo uz sebe, sprečavajući je da pomeri vezane ruke. Drugom rukom zgrabio ju je za kosu. Još jednom se iskezio na nju, a onda pritisnu usta na njena.
<BR>&nbsp;&nbsp;&nbsp;&nbsp;&nbsp;Kada se uspravio, neki gusari počeše da se smeju, a ostali su se mrštili. Teleri se borila za vazduh, naprosto ne verujući šta joj je upravo učinio. Onda oseti njegovu žuljevitu ruku kako joj se zavlači u izrez haljine, tražeći dojku, i sada je shvatila šta on namerava.
<BR>&nbsp;&nbsp;&nbsp;&nbsp;&nbsp;"Molim vas..." nije mogla da se odmakne, ali barem je mogla da okrene glavu, "ako mi naudite, nećete dobiti otkup! Molim vas, recite mu da me pusti!"
<BR>&nbsp;&nbsp;&nbsp;&nbsp;&nbsp;Barem su neki razumeli njen latinski. Dvojica-trojica ustadoše, i jedan čak načini i korak prema nasilniku. Nije rauzmela šta mu je rekao, ali očito je u pitanju bio izazov, jer poglavica bez oklevanja izvuče mač. Na trenutak se niko nije micao. Teleri je gledala njegove plave oči kako polako prelaze sa jednog na drugog, sve dok svi ne oboriše pogled, i kada poglavica poče da se smeje, znala je da joj je sudbina zapečaćena.
<BR>&nbsp;&nbsp;&nbsp;&nbsp;&nbsp;Otimala se i ritala dok ju je podizao, ali on ju je samo čvršće stegao. Dok ju je nosio prema hrpi koža sa druge strane vatre, čula je ostale kako se smeju.
<BR>
<BR>&nbsp;&nbsp;&nbsp;&nbsp;&nbsp;Dierna je dugo lutala svetom magle i senki. Pitala se jesu li to močvare oko Avalona - uvek je mogla da se nađe na granici između zaštićene oblasti oko Svetog Tora i spoljašnjeg sveta. Dok je još razmišljala, prizor postade jasniji. Nalazila se na jednom od mnogobrojnih ostrvaca na kome je nekoliko vrba raslo na brežuljku usred trske. Na blatnjavom tlu ležalo je nekoliko pera; klimnula je glavom, jer gnezdo divlje patke mora da je tu negde. Sada je videla i svoja malena, bosa stopala i suknju natopljenu vodom. Ali trebalo je da se seti još nečega. Sa strepnjom se osvrtala oko sebe.
<BR>&nbsp;&nbsp;&nbsp;&nbsp;&nbsp;"Di'na... čekaj me!"
<BR>&nbsp;&nbsp;&nbsp;&nbsp;&nbsp;Glas je dopirao iza nje. Brzo se okrenula, setivši se da je zabranila mlađoj sestri da je prati kada ide da sakuplja ptičija jaja; mala je očito nije poslušala.
<BR>&nbsp;&nbsp;&nbsp;&nbsp;&nbsp;"Beka! Dolazim - ne miči se!" Dierna je, sa jedanaest godina, dovoljno poznavala močvaru da je mogla sama da se kreće kroz nju. Tražila je sveža jaja za jednu od sveštenica, koja se razbolela. Beki je bilo samo šest, bila je premalena da bi skakala sa busena na busen; Dierna nije htela da je dete usporava. No, otkako im je prošle godina umrla majka, devojčica je pratila Diernu kao senka. Kako li je uspela da sama stigne ovako daleko?
<BR>&nbsp;&nbsp;&nbsp;&nbsp;&nbsp;Dierna je gacala kroz tamnu vodu, osvrćući se. U daljini se začu patka, ali ovde se ništa nije micalo.
<BR>&nbsp;&nbsp;&nbsp;&nbsp;&nbsp;"Beka, gde si? Pljuskaj po vodi, pa ću pratiti zvuk!" uzviknu ona. A kada odvede sestru na sigurno mesto, pomisli ona, isprašiće joj tur što je nije posušala. To nije pošteno! Zar ne može da ima makar nekoliko sati samo za sebe, bez deteta na koje mora da pazi?
<BR>&nbsp;&nbsp;&nbsp;&nbsp;&nbsp;Sa druge strane sledećeg brdašca čula je pljuskanje i ukočila se, osluškujući, dok ga nije ponovo čula. Pokušala je da požuri, pogrešno procenila korak i jeknula kad joj je jedna noga potonula u duboko blato i nastavila da tone. Divlje je zamahala rukama, dočepala se vrbove grane, stegla je, oduprla se nogom koja je ostala na čvrstom tlu i polako pomerala drugu napred i nazad dok se nije iščupala iz blata.
<BR>&nbsp;&nbsp;&nbsp;&nbsp;&nbsp;Sada je bila mokra do pojasa. Drhteći, počela je da opet doziva sestru. Iza drveća ponovo je doprlo pljuskanje.
<BR>&nbsp;&nbsp;&nbsp;&nbsp;&nbsp;"Di'na, ne mogu da se maknem", začu se glas. "Pomozi mi!"
<BR>&nbsp;&nbsp;&nbsp;&nbsp;&nbsp;Dierna je mislila da se dosad plašila, ali sada joj užas poteče kroz žile kao led. Grabila je trsku, ne mareći što joj seče dlanove, i odmicala napred, spoticala se preko korenja drveća, dozivala i probijala se kroz visoku travu. Na tom mestu magla je bila gusta, i ništa nije videla. Ali čula je Bekino jecanje; ponovo je pošla, prateći zvuk.
<BR>&nbsp;&nbsp;&nbsp;&nbsp;&nbsp;Put joj je preprečila pala vrba. Dierna se provuče kroz granje, kližući se po truloj kori. "Beka!" vikala je. "Gde si? Javi se!"
<BR>
<BR>&nbsp;&nbsp;&nbsp;&nbsp;&nbsp;"U pomoć!" ponovo se začu uzvik.
<BR>&nbsp;&nbsp;&nbsp;&nbsp;&nbsp;Dierna je osećala da joj po sklopljenim kapcima poigrava svetlost vatre, i zaječa. Bila je u močvari - otkuda tamo vatra? Ali nije ni važno; sestra joj je u opasnosti, i mora što pre do nje. Ona s mukom udahnu vazduh. Nije mogla da se kreće! Je li i ona pala u blato? Trzala se, trudeći se da se seti sopstvenog tela, i oseti nalet bola kada joj se sećanje vratilo.
<BR>&nbsp;&nbsp;&nbsp;&nbsp;&nbsp;Neko se smejao... Dierna se ukoči. A onda njena sestra vrisnu.
<BR>&nbsp;&nbsp;&nbsp;&nbsp;&nbsp;Dierna sede, vrtelo joj se u glavi, i kada je pokušala da se smiri oseti da su joj ruke vezane i opet pade. Čkiljeći kroz trepavice ugledala je vatru, iskežena lica i belo telo žene koja se otimala od muškarca u krznenom ogrtaču. Ovaj je spustio pantalone; mišići na ružičastoj zadnjici grčili su mu se dok je pokušavao da pribije devojku na tlo.
<BR>&nbsp;&nbsp;&nbsp;&nbsp;&nbsp;Sveštenica je piljila u prizor. Nije znala gde se nalazi, ali bilo joj je jasno šta se dešava, i u tom trenutku sestra je ponovo pozva u pomoć. Zastenjavši od besa, ona prekide konopce i sede.
<BR>&nbsp;&nbsp;&nbsp;&nbsp;&nbsp;Razbojnici je nisu ni primetili. Gledali su borbu, kladeći se koliko će potrajati. Dierna duboko udahnu, ne tražeći mir već kontrolu koja će joj omogućiti da usmeri bes.
<BR>&nbsp;&nbsp;&nbsp;&nbsp;&nbsp;"Briga", šapnu ona, "Velika Majko, daj mi svoju magiju da spasem ovo dete!" Šta da upotrebi? U blizini nije bilo oružja, čak i kad bi mogla da se bori protiv tolikih neprijatelja, ali postojala je vatra. Još jedan uzdah, i ona usmeri volju u razigrani plamen. Vrelina joj oprži dušu, ali posle ledene vode u sećanju, to joj je prijalo. Ona prigrli bol, postade deo njega, podižući se sve dok nije stajala, u punoj visini, usred vatre.
<BR>&nbsp;&nbsp;&nbsp;&nbsp;&nbsp;Za one koji su gledali, izgledalo je kao da je neki nevidljivi vetar razgoreo vatru, i plamen je suknuo uvis sve dok svi nisu ugledali ženu stvorenu od vatre. Ona je na trenutak lebdela, sa iskrama koje su joj vrcale iz kose; potom se pokrete. Sada su svi bili na nogama. Neki počeše da se povlače, preplićući prste u znaku koji rasteruje zlo. Jedan čovek baci bodež; ovaj prolete kroz plamenu priliku i zazveketa na tlu.
<BR>&nbsp;&nbsp;&nbsp;&nbsp;&nbsp;Samo muškarac koji je pokušavao da siluje Teleri nije ništa primetio. Sada je uspeo da uhvati devojku za noge i upravo joj je svlačio pantalone.
<BR>&nbsp;&nbsp;&nbsp;&nbsp;&nbsp;"Želiš plamen ljunbavi? Primi moj zagrljaj i plani!" uzviknu boginja.
<BR>&nbsp;&nbsp;&nbsp;&nbsp;&nbsp;Plamene ruke se pružiše; poglavica dreknu i odskoči od devojke. Kada je video šta ga je opeklo, on ponovo dreknu i baci se u stranu. Vatra je lebdela nad njim dok se spoticao o sopstvene spuštene pantalone, pokušavjaući da umakne. No, kad se dovoljno odmakao od svoje žrtve, plamen se obruši na njega, prikovavši ga za tlo isto kao što je on maločas prikovao devojku. Sledećeg časa njegova jakna poče da se dimi, a kosu mu zahvati plamen. Tada je počeo da vrišti iz sveg glasa, ali njegovi krici bili su još beskorisniji od njenih, jer njegovi ljudi su bežali lomeći granje, spotičući se preko stvari i jedni preko drugih, samo da bi što pre pobegli.
<BR>&nbsp;&nbsp;&nbsp;&nbsp;&nbsp;Vatri je bilo svejedno. Dok god se micao, nastavljala je da gori, i tek kad su prestali i poslednji trzaji plamen suknu naviše i nestade u oblaku iskri.
<BR>
<BR>&nbsp;&nbsp;&nbsp;&nbsp;&nbsp;"Dierna..."
<BR>&nbsp;&nbsp;&nbsp;&nbsp;&nbsp;Sveštenica jeknu i pade nazad u svoje telo. Osećala je kako je odvezane ruke peku od povratka krvotoka, i ugrize se za usnu da savlada bol. Leval je sekao konopce oko njenih nogu; sledećeg časa i oni spadoše, i ona se strese kada oseti peckanje u stopalima.
<BR>&nbsp;&nbsp;&nbsp;&nbsp;&nbsp;"Dierna - pogledaj me!" Pred očima joj se pojavi još jedno lice, bledo, uokvireno zamršenom crnom kosom.
<BR>&nbsp;&nbsp;&nbsp;&nbsp;&nbsp;"Beka, živa si..." šapnu ona, a onda zatrepta, jer ovo je bila odrasla žena, sa pocepanom haljinom koja je visila sa jednog ramena, očiju još tamnih od sećanja na užas, obraza mokrih od suza.
<BR>&nbsp;&nbsp;&nbsp;&nbsp;&nbsp;"Ja sam Teleri, Gospo - zar me se ne sećaš?"
<BR>&nbsp;&nbsp;&nbsp;&nbsp;&nbsp;Diernin pogled odluta do vatre i do spaljene stvari iza nje, a onda se vrati na Telerino lice.
<BR>&nbsp;&nbsp;&nbsp;&nbsp;&nbsp;"Sada se sećam. Učinilo mi se da si moja sestra..." Ona se strese, ponovo ugledavši talasiće na površini tamne vode, i nešto belo ispod njih. Dierna je skočila u jezerce, uspela je da uhvati tkaninu, a potom i sestrinu ruku. Dah joj se i sada ubrza kad se setila kako je vukla, ronila, izranjala, kako se dočepala neke klade i odgurala je do obale; sa tim osloncem mogla je još jednom da povuče.
<BR>&nbsp;&nbsp;&nbsp;&nbsp;&nbsp;"Pala je u živi pesak. Čula sam je kako vrišti, ali kada sam stigla donde već je bila potonula, a ja nisam bila dovoljno snažna da je izvučem." Dierna zatvori oči. Iako je znala da nema nikakve nade, ostala je tako, držeći jednom rukom kladu, a drugom Beku, sve dok nije stigla potraga sa bakljama da joj pomogne.
<BR>&nbsp;&nbsp;&nbsp;&nbsp;&nbsp;"Gospo moja, nemoj plakati!" Teleri se naže nad nju. "Stigla si na vreme da spaseš mene!"
<BR>&nbsp;&nbsp;&nbsp;&nbsp;&nbsp;"Da, i sada ti moraš da budeš moja sestra." Dierna je pogleda i uspe da se nasmeši. Pružila je ruke, i Teleri priđe da je zagrli. To je, nekako, bilo baš kako treba. Ovu ću čuvati, pomisli ona. Neću da je ponovo izgubim!
<BR>&nbsp;&nbsp;&nbsp;&nbsp;&nbsp;"Gospo, hoćeš li moći da jašeš? Moramo da se sklonimo pre nego što se ove životinje vrate!" reče Leval. "Potražite hranu i mešine sa vodom. Ja ću osedlati tri konja, a ostale ću osloboditi."
<BR>&nbsp;&nbsp;&nbsp;&nbsp;&nbsp;"Životinje..." ponovi Dierna dok joj je Teleri pomagala da ustane. "Nisu - nijedna životinja ne nanosi zlo sopstvenoj vrsti. Ovo zlo pripada samo ljudima." Glava ju je bolela, ali odavno je znala kako da priguši telesne potrebe. "Pomozite mi da se popnem na konja, i ostaću na njemu", reče ona. "Ali šta ćemo sa tobom, malena? Koliko ti je naudio?"
<BR>&nbsp;&nbsp;&nbsp;&nbsp;&nbsp;Teleri baci pogled na zgrčenu hrpu sprženog mesa koja je nekada bila čovek i proguta knedlu. "Imam modrice", šapnu ona, "ali još sam devica."
<BR>&nbsp;&nbsp;&nbsp;&nbsp;&nbsp;Telesno, pomisli Dierna, ali taj demon joj je silovao dušu. Držeći se za Telerino rame, ona se ispravi i ispruži ruku.
<BR>&nbsp;&nbsp;&nbsp;&nbsp;&nbsp;"Ovaj ovde neće više silovati nijednu ženu, ali on je samo jedan od mnogih. Neka ih sve sprži Gospina vatra! Proklinjem ih vatrom i vodom, vetrovima nebeskim i svetom zemljom na kojoj stojimo. Neka se more podigne na njih i neka im nijedna luka ne pruži utočište. Ko što su živeli od mača, neka nađu neprijatelja od čijeg mača će umreti!"
<BR>&nbsp;&nbsp;&nbsp;&nbsp;&nbsp;Dierna je osećala kako moć teče iz nje dok se kletva udaljavala. Sa sigurnošću koja ponekad ide uz magiju, znala je da su se ove reči čule u Drugom svetu, i mada možda nikada neće saznati šta se desilo sa razbojnicima, njihova sudbina bila je zapečaćena. Ako Boginja bude milostiva, možda će jednog dana sresti junaka koji ih je kaznio i moći će da mu stegne ruku. Zanjihala se, i Teleri pohita da je pridrži.
<BR>&nbsp;&nbsp;&nbsp;&nbsp;&nbsp;"Hodi, Gospo", reče Leval. "Pomoći ću ti da uzjašeš, pa da krenemo."
<BR>&nbsp;&nbsp;&nbsp;&nbsp;&nbsp;Dierna klimnu glavom. "Idemo kući, u Avalon..."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
