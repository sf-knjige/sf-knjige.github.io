<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. IZMEDJU JEDNOG I JOŠ JEDNOG KORAKA
<P>&nbsp;&nbsp;&nbsp;&nbsp;&nbsp;Dva minuta pre no što će zauvek iščeznuti sa lica Zemlje, bar onakve Zemlje kakvu je poznavao, Džozef Švarc lutao je prijatnim ulicama periferije Čikaga, recitujući u sebi Brauningove stihove.
<BR>&nbsp;&nbsp;&nbsp;&nbsp;&nbsp;Bilo je to na neki način neobično, budući da bi kakav slučajni prolaznik lik Džozefa Švarca teško mogao da poveže sa osobom koja bi se na bilo koji način bavila Brauningom; jer Švarc je izgledao kao kakav penzionisani krojač, što je zaista i bio. A pored toga, izgledao je i kao neko kome u svakom slučaju manjka ono što današnje sveznalice nazivaju 'prosečnim opštim obrazovanjem'. U stvari, suprotno tome, Švarcova radoznala priroda zadovoljavala je svoje potrebe nasumičnim čitanjem svega do čega je mogao da dođe, tako da je neprobirljivo, uvek gladno i postepeno pabirčila prosečno znanje o svemu i svačemu. Švarc je, povrh svega, imao i dobro pamćanje, te mu je i to pomagalo da svu silu podataka neprestano drži u glavi.
<BR>&nbsp;&nbsp;&nbsp;&nbsp;&nbsp;Tako je, na primer, u mladim danima dva puta pročitao Rabina Ben Ezru od Roberta Brauninga, te je, stoga, razumljivo što ga je znao napamet. Bilo je u toj poemi mnogo njemu nejasnih pojedinosti, ali je zato njegovo srce kucalo, u proteklih nekoliko godina, upravo u ritmu njena prva tri stiha; ona tri stiha koja su tog vrlo vedrog i sunčanog junskog dana 1949-te dopirali iz dubina spokojne tvrđave njegovog uma:
<BR>
<BR>&nbsp;&nbsp;&nbsp;&nbsp;&nbsp;"Ostari kraj mene!
<BR>&nbsp;&nbsp;&nbsp;&nbsp;&nbsp;Ono najbolje tek će stići
<BR>&nbsp;&nbsp;&nbsp;&nbsp;&nbsp;poslednje od života, zarad čega je život ponajpre i stvoren..."
<BR>
<BR>&nbsp;&nbsp;&nbsp;&nbsp;&nbsp;Švarc je ovo osećao do srži. Težak mladalački život u Evropi, kao i naporno probijanje kroz sudbinu, kasnije, u Sjedinjenim Državama, učinili su da mu udobnost i spokoj poslednjeg životnog doba još više prijaju. Imao je svoju kuću i dovoljno novca, tako da je mogao d se sasvim mirno povuče s posla. Njegova supruga je bila dobrog zdravlja, kćeri obezbeđene udajom, a pristiglo je i unuče koje je moglo da samo još više ulepša te najbolje, poslednje godine. O čemu je, zaista, još mogao da brine?
<BR>&nbsp;&nbsp;&nbsp;&nbsp;&nbsp;Doduše, stizala su do njega govorkanja o mogućnosti trećeg svetskog rata, a i sama atomska bomba i dalje je postojala. Švarc je, ipak, verovao u dobre i plemenite ljudske prirode, pa stoga, iskreno, nije držao da će biti još ratova. Smatrao je da Zemlja nikada više neće imati prilike da bude svedok suncolikog pakla, svedok atoma u najpunijem besu sopstvene eksplozije. I zato se dobroćudno smešio deci pokraj koje je prolazio, želeći im u sebi brz i ne odviše težak prolazak kroz mladost, kako bi što pre i što bezbolnije stigli do smirenosti onog najboljeg što će tek stići.
<BR>&nbsp;&nbsp;&nbsp;&nbsp;&nbsp;Podigao je, tako, nogu s namerom da ne nagazi na krpenu lutku s likom Dronjave Anice, koja je ležala tu, nasred trotoara, smešeći mu se u svoj svojoj zapuštenosti, kao nekakvo odbačeno, zaboravljeno nahoče čiji nestanak još nije bio primećen. Nije, međutim, stigao da podignutom nogom ponovo dotakne trotoar...
<BR>
<BR>&nbsp;&nbsp;&nbsp;&nbsp;&nbsp;Institut za nuklearna istraživanja nalazio se na drugom kraju Čikaga. Ljudi u njemu su, nesumnjivo, imali svoje teorije o suštinskoj vrednosti ljudske prirode; s druge, pak, strane osećali su se pomalo i postiđenim što još nisu izumeli instrument koji bi bio u stanju da izmeri tu vrednost. Kada bi o tome dublje razmišljali, dolazili bi do zaključka da je često dovoljno poželeti da kakva nebeska sila omete ljudsku prirodu, uz svu njenu prokletu dosetljivost, da svaki bezazleni i potencijalno koristan pronalazak pretvori u opasno oružje.
<BR>&nbsp;&nbsp;&nbsp;&nbsp;&nbsp;Nekakva plavičasta svetlost iza leđa hemičara u odaji privuče pažnju doktora Smita, u trenutku dok je prolazio pored otvorenih vrata, te on zastade i zagleda se u nju. Hemičar, očigledno neki vedar mladić, zviždukao je bezbrižno dok je naginjao volumetrijski sud, pljosnatu bocu u kojoj je količina rastvora već odranije bila određena. Beli prah se polako i lenjo rastvarao u tečnosti. Ta se slika za trenutak zaledila, dok predosećaj neposredne opasnosti koji ga je i zaustavio kraj vrata ne natera odjednom dr Smita na brzu akciju.
<BR>&nbsp;&nbsp;&nbsp;&nbsp;&nbsp;Uleteo je u prostoriju, hitro dohvatio štap za odmeravanje dugačak tačno jedan jard, i u magnovenju sve što se nalazilo na stolu sručio na pod. Gotovo istog časa se začu zlokoban zvuk metala koji se rastapa, a dr Smit oseti kako jedna kap znoja polako klizi prema vrhu njegovog nosa.
<BR>&nbsp;&nbsp;&nbsp;&nbsp;&nbsp;Mladić je zgranuto zurio u betonski pod gde je rastopljeni metal napravio srebrnaste barice, čiji je tanak sloj već počeo da se hladi. Barice su i dalje zračile jakom toplotom.
<BR>&nbsp;&nbsp;&nbsp;&nbsp;&nbsp;"Šta je to bilo?" Mladić je od strah gotovo zanemeo.
<BR>&nbsp;&nbsp;&nbsp;&nbsp;&nbsp;Dr Smit bez reči sleže ramenima, i sam još ne sasvim pri sebi. "Ja ne znam. To ćete vi mi reći... Na čemu se radilo ovde?"
<BR>&nbsp;&nbsp;&nbsp;&nbsp;&nbsp;"Ni na čemu se nije radilo ovde", vajkao se hemičar. "Bio je to samo uzorak sirovog uranijuma. Ja sam ovde elektrolitički određivao bakar... Stvarno ne znam šta se to moglo desiti."
<BR>&nbsp;&nbsp;&nbsp;&nbsp;&nbsp;"Ma šta da je bilo po sredi, mladiću, reći ću vam šta sam ja video. Oko ovog platinskog topionog suda obrazovala se korona, odašiljući unaokolo snažno zračenje. Uranijum, kažete?"
<BR>&nbsp;&nbsp;&nbsp;&nbsp;&nbsp;"Da, ali to je bio sirovi uranijum, a on nije opasan. Hoću da kažem, jedan od osnovnih uslova za fisiju je aspolutna prečišćenost, zar ne?" Hemičar brzo ovlaži usne. "Mislite li da je to zaista bila fisija? Ali niti je bio plutonijum, niti je bio bombardovan."
<BR>&nbsp;&nbsp;&nbsp;&nbsp;&nbsp;Dr Smit se zamisli. "Čak je, u ovom slučaju, bio ispod kritične mase, ili u najmanju ruku, ispod nama poznatih kritičnih masa." On se netremice zagleda u kamenu površinu stola, u opaljenu i ispucalu boju ormana, i srebrne pruge po betonskom podu. "Pri tom, uranijum se topi na oko 18000 stepeni celzijusa, a mi još ne poznajemo nuklearne fenomene. A i ova prostorija je najverovatnije potpuno zasićena zračenjem. Kada se ovaj metal ohladi, mladiću, treba ga sastrugati, sakupiti i poslati na detaljnu analizu."
<BR>&nbsp;&nbsp;&nbsp;&nbsp;&nbsp;I dalje je zamišljeno gledao oko sebe, a onda iznenada pođe prema suprotnom zidu, stresavši se od zebnje zbog mrlje u visini ramena koju je tamo ugledao.
<BR>&nbsp;&nbsp;&nbsp;&nbsp;&nbsp;"Šta je ovo", upita on. "Da li je ova mrlja oduvek tu?"
<BR>&nbsp;&nbsp;&nbsp;&nbsp;&nbsp;"Koja mrlja, gospodine?" Mladić uznemireno priđe i osmotri mesto koje mu je doktor pokazivao. Na zidu se nalazila mala rupa, onakva kakvu bi napravio ukucan, pa zatim odstranjen ekser, ali pri tom proteran kroz malter i ciglu, sve do spoljašnjeg zida zgrade. Dnevna svetlost se jasno mogla videti.
<BR>&nbsp;&nbsp;&nbsp;&nbsp;&nbsp;"Ovo nisam nikada video", odvrati hemičar, odmahujući glavom. "Doduše, nikada ranije nisam tu ni nešto posebno zagledao."
<BR>&nbsp;&nbsp;&nbsp;&nbsp;&nbsp;Dr Smit ne reče na to ništa; samo se polako odmaknu od zida, prošavši pored termostata, limene kutije u obliku paralelopipeda. Voda koja se u njoj nalazila, terana motornom mešalicom, vrtela se uskovitlano u krug, dok su se električne sijalice pod vodom, grejači, uznemireno palili i gasili, u skladu sa otkucajima živinog releja.
<BR>&nbsp;&nbsp;&nbsp;&nbsp;&nbsp;"A ovo ovde? Da li je ovo oduvek tu?" Tu dr Smit ovlaš zagreba noktima mrlju koja se nalazila pri vrhu šire strane termostata. Bila je to, u stvari, malena kružna rupa pravilnih ivica, izbušena kroz lim, nešto iznad nivoa vode.
<BR>&nbsp;&nbsp;&nbsp;&nbsp;&nbsp;Hemičar razrogači oči. "Ovo, godpodine, nikada ranije nije bilo tu. To mogu da vam garantujem!"
<BR>&nbsp;&nbsp;&nbsp;&nbsp;&nbsp;"Hmm", promrmlja doktor. "Pogledajte, molim vas, ima li ikakve rupice na suprotnoj strani."
<BR>&nbsp;&nbsp;&nbsp;&nbsp;&nbsp;"Prokletstvo! Hoću reći, da, gospodine! Evo je!"
<BR>&nbsp;&nbsp;&nbsp;&nbsp;&nbsp;"U redu. Hodite sada ovamo i pogledajte kroz obe rupe. Isključite termostat i ostanite tu." Dr Smit ode do zida i prekri rupu na njemu svojim prstom. "Šta vidite?" upita on odande.
<BR>&nbsp;&nbsp;&nbsp;&nbsp;&nbsp;"Vidim vaš prst, doktore. Je li rupa na tom mestu?"
<BR>&nbsp;&nbsp;&nbsp;&nbsp;&nbsp;Dorktor Smit ne odgovori ništa, već onako smirenim glasom komandova dalje: "Obiđite sud i pogledajte kroz rupice sa druge strane. Vidite li sada nešto?"
<BR>&nbsp;&nbsp;&nbsp;&nbsp;&nbsp;"Ne, sada ništa."
<BR>&nbsp;&nbsp;&nbsp;&nbsp;&nbsp;"Ako se sećate, upravo se na mestu koje sada gledate nalazila posuda sa uranijumom. Zar ne?"
<BR>&nbsp;&nbsp;&nbsp;&nbsp;&nbsp;"Izgleda da je tako, gospodine", glasio je nevoljan odgovor.
<BR>&nbsp;&nbsp;&nbsp;&nbsp;&nbsp;Doktor Smit baci brz pogled na tablicu sa napisanim imenom, koja se nalazila na još uvek otvorenim vratima, i reče hladno: "Gospodine Džekson, sve što se ovde dogodilo smatrajte izuzetno poverljivom stvari. Ne želim da o ovome ikome išta kažete. Jesmo li se razumeli?"
<BR>&nbsp;&nbsp;&nbsp;&nbsp;&nbsp;"U potpunosti, gospodine!"
<BR>&nbsp;&nbsp;&nbsp;&nbsp;&nbsp;"Hajdemo onda odavde. Poslaćemo ovamo ljude iz odeljenja za radijaciju, a vi i ja ćemo se stvarno ucrvljati u ambulanti."
<BR>&nbsp;&nbsp;&nbsp;&nbsp;&nbsp;"Mislite, zbog mogućih opekotina od zračenja?" Hemičar odjednom preblede.
<BR>&nbsp;&nbsp;&nbsp;&nbsp;&nbsp;"To ćemo još proveriti."
<BR>&nbsp;&nbsp;&nbsp;&nbsp;&nbsp;Međutim, kasnije je ustanovljeno da nema ozbiljnijih tragova od opekotina ni kod jednog ni kod drugog čoveka. Krvna slika je obojici bila u besprekornom redu, a ni ispitivanje korena kose nije dalo drugačiji rezultat. Mučnina koju su kasnije osetili pripisana je psihosomatskom poreklu, uz potpuno odsustvo bilo kakvih drugih simptoma.
<BR>&nbsp;&nbsp;&nbsp;&nbsp;&nbsp;Pored toga, ni tada ni kasnije, u okviru celokupnog Instituta, niko nije bio u stanju da objasni kako je moglo doći do toga da posuda puna sirovog uranijuma, ni blizu kritične mase, i lišena direktnog neutronskog bombardovanja, iznenada krene da se topi i zrači tako jaku i smrtonosnu koronu.
<BR>&nbsp;&nbsp;&nbsp;&nbsp;&nbsp;Jedini prihvatljiv zaključak bio je da je nuklearna fizika i dalje krcata čudnim i opasnim, još neobjašnjenim pukotinama.
<BR>&nbsp;&nbsp;&nbsp;&nbsp;&nbsp;Isto tako, ni dr Smit nije izložio sve činjenice u potpunosti, u izjavi koju je kasnije podneo. Naročito nije pominjao rupe u laboratoriji, kao ni činjenicu da je rupa najbliža mestu na kome se sud prvobitno nalazio bila jedva vidljiva, ona sa druge strane termostata primetno veća, a da je ona na zidu, tri puta udaljenija od tog strašnog poprišta, mogla u sebe da primi i čitav ekser.
<BR>&nbsp;&nbsp;&nbsp;&nbsp;&nbsp;Zrak koji se prostire u pravoj liniji morao bi da putuje više kilometara pre no što bi ga prirodna oblina Zemljine površine odvojila od tla u dovoljnoj meri da se spreči bilo kakva dodatna šteta, a u tom trenutku prečnik snopa iznosio bi skoro deset stopa. Zatim bi se i dalje širio, istovremeno i slabio, isijavajući u kosmičku prazninu, postajući tako samo čudna nepravilnost u njenom tkivu.
<BR>&nbsp;&nbsp;&nbsp;&nbsp;&nbsp;Dr Smit ni kasnije nikada nije nikome poverio ovu pretpostavku.
<BR>&nbsp;&nbsp;&nbsp;&nbsp;&nbsp;Nikada, takođe, nije nikome rekao da je narednog jutra, ležeći u ambulanti, prelistao uzduž i popreko sve novine, tražeći, svesno, među oglasima, razlog svoje zebnje.
<BR>&nbsp;&nbsp;&nbsp;&nbsp;&nbsp;Ali u velikom gradu svakoga dana nestanu toliki ljudi. Isto tako, ni pomena o tome da je bilo ko urlajući uleteo u policijsku stanicu, blebećući uzbuđeno da je, na njegove oči neki živ čovek (ili, možda, pola čoveka?) jednostavno u trenutku nestao.U najgorem slučaju, nijedne novine nisu prenele takav detalj.
<BR>&nbsp;&nbsp;&nbsp;&nbsp;&nbsp;Dr Smit je, posle svega, naterao sebe da jednostavno zaboravi na sve to.
<BR>
<BR>&nbsp;&nbsp;&nbsp;&nbsp;&nbsp;A to se Džozefu Švarcu desilo upravo između jednog koraka i onog sledećeg. Podigao je desnu nogu da bi preskočio Dronjavu Anicu i za tren osetio nesvesticu - kao da ga je u najmanjem deliću vremena u svoje dubine povukao besni, uskovitlani vrtlog i celog ga izvrnuo - kao rukavicu. Zatim je, izgleda, spustio podignutu nogu, osetivši kako mu se pluća stežu gubeći vazduh, i kako se celo njegovo telo grči i na kraju pada u travu.
<BR>&nbsp;&nbsp;&nbsp;&nbsp;&nbsp;Dugo je ostao u tom položaju, zatvorenih očiju, pre no što se usudio da pogleda oko sebe.
<BR>&nbsp;&nbsp;&nbsp;&nbsp;&nbsp;Zaista! Zaista se nalazio na travi, a još maločas mu je pod nogama bio pločnik.
<BR>&nbsp;&nbsp;&nbsp;&nbsp;&nbsp;Kuće su iščezle! Belo okrečene kuće, svaka sa svojim travnjakom, uredno postrojene, red za redom, sve su iščezle!
<BR>&nbsp;&nbsp;&nbsp;&nbsp;&nbsp;Pri tom, trava na kojoj je sedeo nije predstavljala pomno podšišan travnjak. Rasla je gusto, divlje. A unaokolo je bilo i drveća, mnogo drveća, a u daljini ga je bilo još i više.
<BR>&nbsp;&nbsp;&nbsp;&nbsp;&nbsp;Tada stiže najteži udarac: crvenkasta, spaljena boja lišća na drveću, odnosno, bar na pojedinom. Pod rukom se mogla osetiti suvoća i krhkost starih listova. Švarc je, doduše, živeo u gradu, ali je ipak bio u stanju da prepozna jesen kada bi se s njom suočio.
<BR>&nbsp;&nbsp;&nbsp;&nbsp;&nbsp;Jesen! Kada je, maločas, podigao nogu, bio je usred juna, usred sveg tog svežeg, zelenkastog bleštavila...
<BR>&nbsp;&nbsp;&nbsp;&nbsp;&nbsp;On mahinalno pogleda u svoje noge i, oštro uzviknuvši, posegnu prema njima... Ta mala krpena lutka, koju je hteo da preskoči, taj maleni dah stvarnosti...
<BR>&nbsp;&nbsp;&nbsp;&nbsp;&nbsp;Ne, nemoguće! On dohvati lutku uzdrhtalim rukama, i shvati da lutka nije čitava: ne pocepana, već prerezana. Zar to nije bilo jezivo? Prerezana uzduž, potpuno pravilno, tako da iz otvora nije virila ni vlat kudelje kojom je bila punjena. Ivica preseka bila je neverovatno ravna.
<BR>&nbsp;&nbsp;&nbsp;&nbsp;&nbsp;Švarcov pogled sada privuče nekakvo svetlucanje na njegovoj levoj cipeli. Ne ispuštajući lutku iz ruku, on prebaci levu nogu preko uzdignutog kolena desne. Deo đona, onaj deo koji je štrčao nad gornjim delom cipele, ispred vrhova prstiju, bio je glatko odrezan. I to tako glatko kako to nijedan zemaljski obućarski nož ne bi mogao. Presečena površina, sveža i ravna, svetlucala je poput površine vode.
<BR>&nbsp;&nbsp;&nbsp;&nbsp;&nbsp;Švarca njegova sopstvena zbrka prože od pete do glave i, stigavši napokon do svesti, učini da se sav sledi od užasa.
<BR>&nbsp;&nbsp;&nbsp;&nbsp;&nbsp;U potpuno suludom okruženju, u kome se našao i sam zvuk njegovog sopstvenog glasa delovao bi makar malo prijateljskije. Stoga on progovori glasno. A ono što začu beše glas dubok, napet i iskrepkidan:
<BR>&nbsp;&nbsp;&nbsp;&nbsp;&nbsp;"Prvo i prvo", reče on samom sebi, "nisam poludeo. Konačno, iznutra se osećam potpuno normalno... Naravno, da sam zaista poludeo, ne bih to mogao znati - ili možda i bih? Ne..." Ono što je zaista osećao bio je skoro napad histerije, te pokuša da ga suzbije. "Nešto je drugo posredi, čini mi se."
<BR>&nbsp;&nbsp;&nbsp;&nbsp;&nbsp;On pokuša da mirno razmotri situaciju. "Možda sanjam. Kako to da znam?" On se uštinu i oseti bol, ali ipak odmahnu glavom. "Mogu čak i da sanjam da se štipam i da me boli. To nije dokaz."
<BR>&nbsp;&nbsp;&nbsp;&nbsp;&nbsp;Švarc očajnički pogleda oko sebe. Jesu li snovi zaista uvek tako jasni, podrobni, trajni? Pročitao je jednom negde da snovi u principu ne traju više od pet sekundi, da predstavljaju transponovan vid osećaja koje spavač u tom trenutku doživljava, da je dužina sna samo varka.
<BR>&nbsp;&nbsp;&nbsp;&nbsp;&nbsp;Slaba uteha! On zasuka rukav i pogleda na sat. Sekundara je kružila, kružila i kružila. Ako je ovo san, onda ovih pet sekundi traje čitavu večnost.
<BR>&nbsp;&nbsp;&nbsp;&nbsp;&nbsp;Zatim, skrenu pogled sa časovnika i ovlaš obrisa hladan znoj sa čela. "A amnezija? Šta s njom?"
<BR>&nbsp;&nbsp;&nbsp;&nbsp;&nbsp;Ne našavši odgovor na svoje pitanje, on lagano zagnjuri glavu u šake.
<BR>&nbsp;&nbsp;&nbsp;&nbsp;&nbsp;Možda je, onda kada je podigao nogu, njegov um skrenuo sa dobro utabane i podmazane staze koju je tako dugo verno sledio... Ako je, u stvari, tri meseca kasnije, u jesen, ili godinu i tri meseca ili deset godina i tri meseca kasnije spustio nogu i obreo se na ovom čudnom mestu, baš kada mu se razum vratio... pa, to bi izgledalo kao jedan jedini korak, a onda sve ovo... Dakle, ako je tako, gde je bio i šta je u stvari radio između ta dva koraka?
<BR>&nbsp;&nbsp;&nbsp;&nbsp;&nbsp;"Ne!" Reč mu izlete poput divljeg urlika. Nemoguće! Švarc pogleda u svoju košulju. Da, tu košulju je obukao tog jutra, ili onda kada je trebalo da bude to jutros, i košulja je bila čista. Prisećajući se, on posegnu u džep jakne i izvuče jabuku.
<BR>&nbsp;&nbsp;&nbsp;&nbsp;&nbsp;On divlje zari zube u nju. Bila je sveža, i s obzirom na to da ju je pre samo dva sata izvukao iz frižidera, još pomalo hladna. Pre dva sata!
<BR>&nbsp;&nbsp;&nbsp;&nbsp;&nbsp;A krpena lutka, šta s njom?
<BR>&nbsp;&nbsp;&nbsp;&nbsp;&nbsp;Osećao je kao da će pomahnitati. To mora da je san, ili on zaista jeste poludeo.
<BR>&nbsp;&nbsp;&nbsp;&nbsp;&nbsp;Primetio je, najzad, i da je drugo doba dana. Bilo je kasno popodne, odnosno, u najgorem slučaju, senke su postajale sve duže. Iznenada, postade svestan duboke tišine i melanholične skrovitosti mesta, što namah učini da se sav naježi.
<BR>&nbsp;&nbsp;&nbsp;&nbsp;&nbsp;Nespretno se uspravivši, on napokon stade na noge. Razumljivo, morao je da pronađe ljude, bilo koga. Ili, bar, neku kuću. Najbolji put do kuće je put. Mora, dakle, naći nekakav put.
<BR>&nbsp;&nbsp;&nbsp;&nbsp;&nbsp;Nesvesno se uputio tamo gde je izgledalo da je drveće manje gusto. Lagana večernja svežina uvuče mu se pod jaknu, dok se nije toliko smračilo da vrhovi drveća ne počeše da se gube u tami, delujući preteće. Napokon, izbi na nekakav ravan i bezličan makadamski drum. Uz srećni jecaj pojuri ka njemu i oseti olakšanje pri dodiru sa tvrdom zemljom pod nogama.
<BR>&nbsp;&nbsp;&nbsp;&nbsp;&nbsp;No, drum je u oba pravca vodio u savršenu prazninu, i on za trenutak ponovo oseti hladnu jezu. Nadao se da će naići neka kola. Najlakše na svetu bi bilo mahati, zaustaviti ih i upitati - što istog časa naglas i učini - "idete li slučajno za Čikago?"
<BR>&nbsp;&nbsp;&nbsp;&nbsp;&nbsp;A šta ako uopšte nije bio ni blizu Čikaga? Pa dobro, onda, do bilo kog većeg grada, ili makar bilo kog mesta sa telefonom. U džepu je imao samo četiri i po dolara, ali valjda je policija još postojala...
<BR>&nbsp;&nbsp;&nbsp;&nbsp;&nbsp;Hodao je upravo po sredini druma, pogledajući u oba pravca. Kasni suton na njega nije ostavio nikakav utisak, pa ni to da su se prve zvezde već pojavile na nebu.
<BR>&nbsp;&nbsp;&nbsp;&nbsp;&nbsp;Kao za pakost, nikakvih kola! Niti bilo čega! A sada je već stvarno počelo da se smrkava.
<BR>&nbsp;&nbsp;&nbsp;&nbsp;&nbsp;Za trenutak pomisli da mu se vrtoglavica ponovo vraća, zajedno sa svicima u glavi, jer primeti nekakvo svetlucanje na obzorju levo od njega. Kroz drveće na toj strani do njega je dopirao neki hladnoplavičasti odsjaj. To nije mogao biti šumski požar, koji je uvek zamišljao u zažarenom i jasnom crvenom svetlu. Ovo svetlo je, naprotiv, bilo sasvim slabo i treperavo. Učini mu se, potom, da i drum pod njegovim nogama svetluca na isti način. On se saže i dodirnu ga, ali ne oseti ništa neobično. Drum je, međutim, i dalje svetlucao tananom svetlošću, koju je maločas zakačio tek krajičkom oka.
<BR>&nbsp;&nbsp;&nbsp;&nbsp;&nbsp;Odjednom Švarc zateče sebe kako gotovo mahnito trči drumom, svestan muklog i neravnomernog bata svojih koraka. On shvati, istovremeno, da i dalje drži u rukama krpenu lutku, i istog trenutka je besomučno zavitla preko glave.
<BR>&nbsp;&nbsp;&nbsp;&nbsp;&nbsp;Nacereni, podrugljivi ostatak života...
<BR>&nbsp;&nbsp;&nbsp;&nbsp;&nbsp;Shvativši šta je učinio, Švarc naglo stade, u paničnom strahu. Lutka je ipak, ipak, kakav-takav dokaz da nije potpuno poludeo. A on je sada tako žudio za tim odbačenim dokazom! Stoga se saže i stade da pipa unazad, nasumice, u tami, puzeći po drumu sve dok je konačno ne pronađe, nazrevši je kao tamnije obličje na tek nešto malo svetlijoj podlozi. Sadržaj lutke sada je virio iz poderotine i on ga odsutno pogura unutra.
<BR>&nbsp;&nbsp;&nbsp;&nbsp;&nbsp;Sada je ponovo hodao - i odmah pomisli da je već u takvom bednom stanju da ne može ni da potrči. Bio je već i užasno gladan. A kada je konačno ugledao svetlost sa desne strane puta, učini mu se da će mu srce stati od straha.
<BR>&nbsp;&nbsp;&nbsp;&nbsp;&nbsp;Bila je to kuća. Naravno, kuća!
<BR>&nbsp;&nbsp;&nbsp;&nbsp;&nbsp;On glasno povika, ali ne dobi nikakav odgovor. Međutim, kuća je i dalje bila tu, kao iskrica stvarnosti i nečeg normalnog u neopisivoj stravi i mahnitosti ovih poslednjih časova. Švarc skrenu sa puta i posrćući krenu preko jaraka, obilazeći drveće i žbunje, i konačno dospe do nekakvog potočića.
<BR>&nbsp;&nbsp;&nbsp;&nbsp;&nbsp;Čudno, čak je i potočić treperavo, gotovo fluorescentno odbleskivao. To je registrovao samo krajičkom svesti.
<BR>&nbsp;&nbsp;&nbsp;&nbsp;&nbsp;On preskoči potočić i ubrzo se nađe pred kućom, ispruživši ruke da je dotakne. Već na ovlašni dodir, međutim, on razabra da je kuća sazdana od neke tvrde, belo obojene građe. To nisu bili ni cigla, ni kamen, ni drvo; ali to sada stvarno nije bilo važno. U stvari, ličila je na kutiju od tamnog, čvrstog porcelana. Sada je tražio samo vrata, na koja ubrzo, pošto zvonca nigde nije bilo, zalupa iz sve snage i povika poput kakvog bespomoćnika.
<BR>&nbsp;&nbsp;&nbsp;&nbsp;&nbsp;Začu se neko kretanje iznutra i onaj predivan, blagosloveni zvuk ljudskog glasa, i to ne njegov sopstveni, već tuđi. I on ponovo povika:
<BR>&nbsp;&nbsp;&nbsp;&nbsp;&nbsp;"Hej, vi unutra!"
<BR>&nbsp;&nbsp;&nbsp;&nbsp;&nbsp;Usledilo je slabo škriputanje podmazanih šarki i vrata se otvoriše, otkrivši ženski lik koji mu uputi pogled pun zebnje. Žena je bila visoka i mršava, a iza nje stade muška prilika suvonjavog ali grubog lica u radnom odelu... Ne, ne radnom. U stvari, takvo odelo Švarc nikada nije video, ali je ono, ipak, na neki neobjašnjiv način izgledalo kao odelo u kome ljudi rade.
<BR>&nbsp;&nbsp;&nbsp;&nbsp;&nbsp;No, Švarc u ovom trenutku stvarno nije bio ispitivački raspoložen. Njih dvoje, zajedno sa svojom odećom, bili su mu predivni - kao što su dvoje prijatelja predivna slika nekom usamljenom čoveku.
<BR>&nbsp;&nbsp;&nbsp;&nbsp;&nbsp;Žena konačno progovori. Imasla je mek glas, ali ton zapovednički, i Švarc se za trenutak uhvati za vrata, kako bi ostao čvrsto na nogama. Usne mu se pokrenuše, ali bez ikakvog efekta; istog časa, u magnovenju mu se javiše najledeniji strahovi za koje je ikad znao, i koji kao da ga stegoše za grlo i prigušiše otkucaje njegovog srca.
<BR>&nbsp;&nbsp;&nbsp;&nbsp;&nbsp;Jer, žena je govorila jezikom koji Švarc nikada do tada nije čuo.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
