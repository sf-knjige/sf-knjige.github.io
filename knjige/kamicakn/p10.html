<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. TUMAČENJE DOGAĐAJA
<P>&nbsp;&nbsp;&nbsp;&nbsp;&nbsp;Njih dvojica su se u svemu potpuno razlikovali - iako su obojica bili Zemljani. Imali su ogromnu vlast - jedan prividno a drugi stvarno.
<BR>&nbsp;&nbsp;&nbsp;&nbsp;&nbsp;Tako, visoki ministar je bio apsolutno najvažniji Zemljanin, vladar planete, naimenovan dekretom i neopozivom obznanom samog cara Galaksije. Razume se, vladao je potčinjen naredbama carskog namesnika na Zemlji. Njegov je sekretar po svemu sudeći bio nebitan lik, a u stvarnosti član Društva Starešina, prividno uposlen samo da bi vodio računa o poslovima bez prioriteta i manje važnosti. Mogao je, u principu, biti otpušten u svakom trenutku.
<BR>&nbsp;&nbsp;&nbsp;&nbsp;&nbsp;Visoki ministar je bio poznat po svom besprekornom poznavanju Uredbi. On je objavljivao Šezdesetu, sudio prekršiocima običaja, prestupnicima pravila o racionalnoj potrošnji robe i proizvodnih planova, onima koji bi prodrli u zabranjene teritorije i slično. Ime sekretara, nasuprot tome, javnosti uopšte nije bilo poznato; tačnije, za njegovo postojanje znalo je samo Društvo Starešina i, naravno, sam visoki ministar.
<BR>&nbsp;&nbsp;&nbsp;&nbsp;&nbsp;Visoki ministar je, dalje, bio dobar u govornom izražavanju; često je istupao pred narodom, držeći govore prepune emocionalnog naboja i sentimentalnosti. Nosio je dugu plavu kosu dok mu je lik odisao prefinjenošću i plemićkim držanjem. Sekretarov prćast nos i uvek natušteno lice odlično su se slagali sa navikom da govori uvek vrlo sažeto, u pola glasa, a najčešće bi ćutao. Bar, u javnosti. Po svakoj logici, visoki ministar je morao biti taj u čijim je rukama bila moć. Međutim, sekretar je bio taj koji ju je zaista imao. Između četiri zida, u kabinetu visokog ministra, ovo je postajalo više no očigledno. Pored svega toga, visoki ministar je po pravilu bio zbrkanog i sumračnog raspoloženja; sekretar, na drugoj strani, hladan i indiferentan.
<BR>&nbsp;&nbsp;&nbsp;&nbsp;&nbsp;"Ono što ne vidim", govorio je visoki ministar, "jeste postojanje bilo kakve veze između ova tri izveštaja koja ste mi podneli. Izveštaji, večito izveštaji!" On podiže ruku i tresnu pesnicom o zemišljenu gomilu hartije na stolu. "Ja za to nemam vremena!"
<BR>&nbsp;&nbsp;&nbsp;&nbsp;&nbsp;"Upravo tako", odvrati sekretar ledenim glasom. "Zato sam ja tu. Ja izveštaje čitam, sređujem i prosleđujem."
<BR>&nbsp;&nbsp;&nbsp;&nbsp;&nbsp;"Dobro, Balkise moj dragi, da vidimo šta tu ima. Samo brzo, pošto su to, koliko vidim, potpuno nevažna akta."
<BR>&nbsp;&nbsp;&nbsp;&nbsp;&nbsp;"Nevažna! Vaša ekselencija može dobro da se oprži jednog dana ukoliko ne bude strože prosuđivala... Pa, da vidimo šta se tu kaže, pa ću vas neposletku pitati da li ih i dalje smatrate nevažnima. Evo prvog izveštaja, od pre nedelju dana, od nekog Šektovog potčinjenog. To me je navelo na trag."
<BR>&nbsp;&nbsp;&nbsp;&nbsp;&nbsp;"Koji trag?"
<BR>&nbsp;&nbsp;&nbsp;&nbsp;&nbsp;Balkis se bledo osmehnu, ne bez gorčine. "Mogu li podsetiti vašu ekselenciju na nekoliko važnih projekata koji se u poslednjih nekoliko godina sprovode ovde na Zemlji?"
<BR>&nbsp;&nbsp;&nbsp;&nbsp;&nbsp;"ŠŠŠ!" zašišta neobuzdano visoki ministar, izgubivši trenutno svoju uobičajenu uzdržanost. Pritom se i osvrnu nekoliko puta oko sebe.
<BR>&nbsp;&nbsp;&nbsp;&nbsp;&nbsp;"Vaša ekselencijo, sada nam je potrebno samopouzdanje, ne nervoza. Dalje: znate da eventualni uspeh tih projekata zavisi upravo od razumne i smišljene upotrebe Šektove male igračke, sinapsifajera. Naprava je do sada, bar koliko mi znamo, korišćena samo i isključivo pod našim sponzorstvom i u svrhu koje mi odredimo. Sada, međutim, Šekt sinapsifira nekog potpunog neznanca, što predstavlja apsolutnu zloupotrebu naših ovlašćenja."
<BR>&nbsp;&nbsp;&nbsp;&nbsp;&nbsp;"Ah, pa to je vrlo jednostavna stvar", odgovori visoki ministar. "Suspendujte Šekta, tog čoveka stavite pod istragu i zaključite slučaj."
<BR>&nbsp;&nbsp;&nbsp;&nbsp;&nbsp;"Nikako! Suviše jednosmerno razmišljate, vaša ekselencijo. Ne uzimate u obzir glavnu stvar. Nije pitanje šta je to Šekt učinio, već zbog čega. Primetićete da podudarnost postoji u ovom slučaju, jedna od čitavog sleda podudarnosti. Gledajte: namesnik posećuje Šekta, a ovaj nam istog dana prosleđuje, na verodostojan i lojalan način, izveštaj o svemu što se u toku razgovora govorilo. Enije želi mašinu za upotrebu u carske svrhe. Po svemu sudeći, obećao je doktoru priličnu pomoć i podršku u carevo ime."
<BR>&nbsp;&nbsp;&nbsp;&nbsp;&nbsp;"Hmm", promrmlja Ministar.
<BR>&nbsp;&nbsp;&nbsp;&nbsp;&nbsp;"Šta tu nije jasno? Zar takav dogovor nije primamljiv, kada se uporedi sa opasnostima koje prate naš sadašnji kurs?... Zar se ne sećate obećanja o isporuci kontingenta hrane od pre pet godina, kada je vladala velika glad? Zar se ne sećate? Molba nam je odbijena, jer nismo imali na raspolaganju dovoljnu svotu carskih kredita, a proizvodi zemaljskog porekla nisu primani zbog straha od radioaktivne zatrovanosti. Pa, jesu li nam poslali tu hranu? Stotina hiljada ljudi je tada izgubila živote usled gladi. Ne treba verovati obećanjima Vasionaca.
<BR>&nbsp;&nbsp;&nbsp;&nbsp;&nbsp;To je sada, međutim, sporedno. Važno je to da se Šekt tada pokazao kao veoma odan podanik. Ne bi trebalo da ikada posle toga budemo u situaciji da sumnjamo u njega. Kako bismo mogli poverovati da je tog istog dana počinio izdaju? Izgleda, međutim, da smo se prevarili i da je ipak baš tako."
<BR>&nbsp;&nbsp;&nbsp;&nbsp;&nbsp;"Mislite, Balkise, zbog tog nedopuštenog opita?"
<BR>&nbsp;&nbsp;&nbsp;&nbsp;&nbsp;"Da, vaša ekselencijo. Ko je, u stvari, bio taj pacijent? Imamo njegove fotografije, a Šektov tehničar dobavio nam je i snimak njegove zenice. Nema ga u kartoteci Registra stanovništva, što će reći da taj čovek nikako ne može biti Zemljanin, već samo Vasionac. Dalje, Šekt je to morao znati, jer isprave se ne mogu ni falsifikovati niti preneti na drugo lice, ukoliko su na njima podaci o retinalnom sistemu. Sve nas, na jednostavan način, vodi do zaključka da je Šekt svesno sinapsifirao jednog Vasionca. Pitanje je: zbog čega?
<BR>&nbsp;&nbsp;&nbsp;&nbsp;&nbsp;Odgovor bi mogao biti toliko jednostavan da samo još više uznemirava. Šekt nam kao ličnost ne odgovara, u skladu s našim potrebama. U mladosti je bio izraziti asimilicionista; jednom se čak kandidovao i za Vašinski savet, zastupajući ideju o zakopavanju ratnih sekira sa Carstvom. A propis, na izborima je potučen."
<BR>&nbsp;&nbsp;&nbsp;&nbsp;&nbsp;"To nisam znao", prekide ga visoki ministar.
<BR>&nbsp;&nbsp;&nbsp;&nbsp;&nbsp;"Niste znali da je potučen?"
<BR>&nbsp;&nbsp;&nbsp;&nbsp;&nbsp;"Ne, već da se kandidovao. Zašto o tome na vreme nisam bio obavešten? Šekt je vrlo opasna figura, dokle god je na položaju koji danas zauzima."
<BR>&nbsp;&nbsp;&nbsp;&nbsp;&nbsp;Balkis se blago i pokroviteljski nasmeja.
<BR>&nbsp;&nbsp;&nbsp;&nbsp;&nbsp;"Ipak, Šekt je konstruisao svoju mašinu i zasad je jedini čovek koji može njome i da upravlja. Međutim, oko njega su uvek posmatrači, a od sada će njihova pažnja biti udvostručena. Ne zaboravite da izdajnik u našim redovima, a pri tom nama poznata osoba, neprijatelju može da naudi mnogo više no što nam neko ko nam je lojalan može da pomogne.
<BR>&nbsp;&nbsp;&nbsp;&nbsp;&nbsp;A sada, suočimo se ponovo sa činjenicama. Šekt sinapsifira Vasionca. Zašto? Jedini razlog zbog kog se sinapsifajer uopšte koristi jeste da unapredi razum pacijenata. A zašto to? Jer jedino na taj način umovi naših naučnika, prethodno već sinapsifirani, mogu biti premašeni. A to, opet, može da znači samo to da Carstvo u najmanju ruku nagađa da stvari na Zemlji ne idu baš u najboljem redu. E, recite sada, vaša ekselencijo, da li je to nevažno?"
<BR>&nbsp;&nbsp;&nbsp;&nbsp;&nbsp;Čelo visokog ministra bilo je obliveno znojem. "Vi sve to ozbiljno mislite?"
<BR>&nbsp;&nbsp;&nbsp;&nbsp;&nbsp;"Činjenice se tako lepo slažu da prave besprekornu sliku. Vasionac koji je sinapsifiran deluje krajnje neugledno, čak bedno. Odličan manevar, s obzirom na to da jedan ćelavi debeljko uvek može biti najbolji carski špijun. Da, da, baš tako. Kome bi se drugom mogla poveriti misija ovakve važnosti? No, mi pratimo tog čoveka, koji se inače predstavlja pod imenom Švarc, koliko god možemo. Ali pređimo sada na drugu grupu izveštaja."
<BR>&nbsp;&nbsp;&nbsp;&nbsp;&nbsp;Visoki ministar ga obuhvati pogledom. "Onih koji se tiču Bela Arvardana?"
<BR>&nbsp;&nbsp;&nbsp;&nbsp;&nbsp;"Doktora Bela Arvardana", dopuni Balkis, "poznatog arheologa iz eminentnog Sirijusovog sektora, potomka tih podozrivih vitezova." On jasno podcrta ironiju izgovarajući ovo poslednje. "Nema veze. On je izvrstan primer Švarca u krivom odelu, njegov potpuni, gotovo poetični kontrast. On, recimo, nije neznanac, već, naprotiv, vrlo poznata ličnost. Nije čak ni neko ko je obavijen velom tajne, već nastupa uz fanfare. I još, na njega nas nije upozorio neki mali tehničar, već namesnik, glavom i bradom."
<BR>&nbsp;&nbsp;&nbsp;&nbsp;&nbsp;"Mislite li da između ta dva slučaja ima neke veze?"
<BR>&nbsp;&nbsp;&nbsp;&nbsp;&nbsp;"Vaša ekselencija treba samo da zaključi da se prisustvo jednog koristi upravo da bi se pažnja skrenula od onog drugog čoveka. Ili drugo rešenje, pošto su vladajući slojevi Carstva izuzetno vični zaverama svih vrsta, pred sobom imamo dva moguća vida kamuflaže. U slučaju Švarca, svetla su pogašena. Što se Arvardana tiče, naprosto nas zaslepljuje. Mi, jednostavno, ne treba da vidimo ništa... u oba slučaja. Hajde da vidimo, na šta nas je to Enije upozorio kad je Arvardan u pitanju?"
<BR>&nbsp;&nbsp;&nbsp;&nbsp;&nbsp;Visoki ministar napeto protrlja nos. "On reče da je Arvardan predvodnik neke arheološke ekspedicije pod pokroviteljstvom Carstva, te da je zatražio dozvolu za ulazak u zabranjene teritorije iz naučnih pobuda. Garantuje da neće biti skrnavljenja. Kada bismo uspeli da sprečimo Arvardana u tome, i Enije bi priložio svoj glas u našu korist kod Carskog Saveta. Eto, rekao je nešto otprilike u tom smislu."
<BR>&nbsp;&nbsp;&nbsp;&nbsp;&nbsp;"I tako, znači, na Arvaradana treba dobro paziti, ali čemu to? Da bismo sprečili da uđe u zabranjene teritorije! Đavola! Pred nama je glava arheološke ekspedicije bez ljudi, brodova, opreme. On se ne zadržava na Everestu, gde mu je mesto, već tumara po planeti iz nekog razloga. I naravno, odmah kreće u Čik. A kako je pri tom naš pažnja skrenuta sa svih tih sumnjivih podudarnosti? Kako? Pa tako što nam se mamac pruža sa potpuno nevažne strane.
<BR>&nbsp;&nbsp;&nbsp;&nbsp;&nbsp;Ali obratite pažnju, vaša ekselencijo, na to da je Švarc držan u zatvorenom, skrivenom prostoru Instituta za nuklearna istraživanja punih šest dana. A onda se daje u bekstvo. Zar to nije čudno? Odjednom, vrata nisu zaključana, hodnik nenadziran. Kakav bizaran propust! A kog dana beži? Istog dana kada Arvardan stiže u Čik. Druga čudna podudarnost."
<BR>&nbsp;&nbsp;&nbsp;&nbsp;&nbsp;"To će reći..." započe Ministar napeto.
<BR>&nbsp;&nbsp;&nbsp;&nbsp;&nbsp;"To će reći da je Švarc vasionski agent na Zemlji, Šekt čovek-veza sa Asimilacionim pokretom, takođe na Zemlji, a da je Arvardan veza sa Carstvom. Gledajte samo kako je upriličen kontakt između Švarca i Arvardana: Švarcu se omogućuje bekstvo, a u razumnom vremenskom intervalu za njim kreće bolničarka - u ovom slučaju Šektova kćerka - što i nije podudarnost za čuđenje. Da je bilo šta krenulo nizbrdo, očigledno je da bi ga devojka brzo pronašla; za slučaj nečije preterane radoznalosti, Švarc bi bio jadni, odbegli pacijent, vraćen u bezbednost bolničke sobe, a čitava operacija odgođena za bolji trenutak. Našla su se dva radoznalca, dvojica taksista, kojima je upravo i poslužena ta priča o Švarcu-bolesniku; međutim, kasnije sled događaja se pokazao kao krajnje neugodan po devojku i Švarca.
<BR>&nbsp;&nbsp;&nbsp;&nbsp;&nbsp;Pratite me pažljivo, dalje: Švarc i Arvardan se prvi put sreću u restoranu; prave se da ni jedan od njih ne zna za postojanje onog drugog. To je samo 'pretpremijera', susret tempiran tako da se pokaže da do sada sve ide po planu i da se naredni potezi mogu povlačiti... U najmanju ruku, ne potcenjuju našu budnost, što je za poštovanje.
<BR>&nbsp;&nbsp;&nbsp;&nbsp;&nbsp;Onda Švarc odlazi; nekoliko minuta kasnije, izlazi i Arvardan i susreće se sa Šektovom kćerkom. Sve funkcioniše kao podmazano; posle prave male predstave, koju su odigrali da bi otkačili taksiste, upućuju se u Danemovu robnu kuću i tamo se susreću, sve troje. Gde drugde no u robnoj kući? To je idealno mesto za sastanak te vrste, mesto koje daje sigurnost kojoj nije ravna ni sigurnost najzabitije planinske pećine. Naravno, izabrano mesto je toliko obično da je u njega teško posumnjati, toliko bučno da ne dopušta bilo kakvo prisluškivanje razgovora. Divno, divno, protivnik nam je više nego dorastao!"
<BR>&nbsp;&nbsp;&nbsp;&nbsp;&nbsp;Visoki ministar se uzvrpolji u svojoj stolici. "Ukoliko nam je protivnik 'više nego dorastao', moguće je i da će pobediti."
<BR>&nbsp;&nbsp;&nbsp;&nbsp;&nbsp;"Nemoguće, već je potučen. U tom smislu, treba odati dužno poštovanje našem odličnom Neteru."
<BR>&nbsp;&nbsp;&nbsp;&nbsp;&nbsp;"A ko je Neter?"
<BR>&nbsp;&nbsp;&nbsp;&nbsp;&nbsp;"Beznačajni obaveštajac koga posle ovakvog poduhvata moramo iskoristiti do krajnosti. Juče se pokazao kao odličan u svojoj profesiji. Njegov zadatak bio je da motri na Šekta, te mu je, u tu svrhu, postavljena ulična tezga sa voćem baš preko puta Instituta. Prošle nedelje mu je izričito stavljeno do znanja da prati razvijanje afere Švarc.
<BR>&nbsp;&nbsp;&nbsp;&nbsp;&nbsp;Primetio je kako Švarc, čovek koga poznaje sa fotografija, i koga je i lično video, kad su ga doveli u Institut, beži. Posmatrao je sve što se dešavalo a da sam nije bio primećen, i evo njegovog izveštaja od juče. Snagom intuicije koja zaslužuje čuđenje, zaključio je da cela ta igra sa 'bekstvom' u stvari samo detalj koji treba da obezbedi susret sa Arvardanom. Shvatio je da 'goloruk' ne može da iskoristi taj sastanak da bi saznao još ponešto, te je rešio da ga na svaki način spreči. Taksisti su mu bacili rukavicu pogrešno zaključivši da je Švarc bolestan od radijacione groznice. Iskoristio je to sa sposobnošću genija. Čim je primetio da je mesto sastanka u robnoj kući, on prijavljuje slučaj groznice lokalnoj nadležnoj službi koja, hvala ti Zemljo, pokazuje toliki stupanj inteligencije da odmah stupa u dejstvo.
<BR>&nbsp;&nbsp;&nbsp;&nbsp;&nbsp;Robna kuća je smesta bila ispražnjena, te je nestalo i kamuflaže koja je trebalo da prikrije njihov dogovor. Ostali su sami u radnji, i kao takvi, više su nego padali u oči. Neter je otišao i dalje: prišao im je i nagovorio ih da mu dopuste da sprovede Švarca natrag do Instituta. Složili su se. Šta su drugo mogli?... I, tako, ceo dan prođe a da Švarc i Arvardan nisu izmenili ni jednu jedinu reč.
<BR>&nbsp;&nbsp;&nbsp;&nbsp;&nbsp;Neter, isto tako, nije dopustio sebi grešku da na licu mesta uhapsi Švarca. Ni Švarc ni Arvardan ovako ne znaju da su otkriveni, nastaviće da rade i odvesti nas do još krupnijeg plena.
<BR>&nbsp;&nbsp;&nbsp;&nbsp;&nbsp;Neterove zasluge još su i veće: nije on slučajno poslao po carski garnizom, što je bio najpametniji mogući potez, koji sada Arvardana dovodi u situaciju s kojom nikako nije računao. On se nalazi pred dilemom da li da otkrije da je Vasionac i tako izgubi svoje preimućstvo što se predstavlja kao Zemljanin, ili da to prećuti i izloži se svim mogućim neugodnostima koje su u tom slučaju neminovne. Izabrao je pompezniju varijantu, čak toliko uverljivu da je slomio ruku jednom carskom oficiru u želji da scenario bude što realističniji. Da je hrabar, hrabar je, to mu se mora priznati.
<BR>&nbsp;&nbsp;&nbsp;&nbsp;&nbsp;Indikativno je i to što se ponašao baš na taj način. Što bi se jedan Vasionac izlagao udarcu neuronskog biča za ljubav jedne Zemljanke, a da posredi nije nešto zbilja značajno?"
<BR>&nbsp;&nbsp;&nbsp;&nbsp;&nbsp;Ruke visokog ministra, koje su dotle mirno počivale na stolu pred njim, stisnuše se sada u pesnice. U očima mu se javi divlji sjaj, a glatke i duge crte njegovog lica zgrčiše se od ljutnje. "Dobro je, Balkise, što možete da od tako tananih detalja ispredete paukovu mrežu. Uverljivo zvuči i verujem da ste u pravu, tim pre što nam zdrav razum ne daje drugih rešenja... No, Balkise, to znači i nešto drugo. Za dlaku su promašili cilj ovog puta.. za dlaku... a u novoj rundi neće imati milosti."
<BR>&nbsp;&nbsp;&nbsp;&nbsp;&nbsp;Balkis sleže ramenima. "Nije baš 'za dlaku', jer bi nam već odavno zadali poslednji udarac da je u pitanju tolika opasnost... Osim toga, u teškom su vremenskom tesnacu. Arvardan se po svaku cenu mora susresti sa Švarcom ako oni zaista žele da nešto postignu, i u tom smislu mogu da vam proreknem šta će se desiti."
<BR>&nbsp;&nbsp;&nbsp;&nbsp;&nbsp;"Pa, hajde, hajde, prorecite."
<BR>&nbsp;&nbsp;&nbsp;&nbsp;&nbsp;"Švarca će skloniti na neko sigurno mesto dok se prašina oko ovih aktuelnih događaja ne slegne."
<BR>&nbsp;&nbsp;&nbsp;&nbsp;&nbsp;"Ali, gde?"
<BR>&nbsp;&nbsp;&nbsp;&nbsp;&nbsp;"I to smo proverili. Švarca je u Institut doveo neki čovek, očigledno farmer. To potvrđuju i Neter i Šektov tehničar. Prokontrolisali smo registracione podatke o svim farmerima u krugu od oko sto kilometara oko Čika i zaključili smo da se taj farmer zove Arbin Maren. Opisi koji su Neter i Šektov tehničar nezavisno jedan od drugog pružili u potpunosti slažu. Pokrenuli smo istragu oko tog čoveka i ispostavlja se da on izdržava svog tasta, koji je nepokretan, u kolicima, i pri tom izbegava Šezdesetu."
<BR>&nbsp;&nbsp;&nbsp;&nbsp;&nbsp;Ministar ponovo lupi pesnicom o sto. "Takvih slučajeva je, Balikse, sve više i više. Treba pooštriti zakone..."
<BR>&nbsp;&nbsp;&nbsp;&nbsp;&nbsp;"To je trenutno bez značaja, vaša ekselencijo. Ono što je sad za nas bitno, to je da se ovaj čovek vrlo lako može ucenjivati, s obzirom na to da ga držimo u šaci jer krši Uredbu."
<BR>&nbsp;&nbsp;&nbsp;&nbsp;&nbsp;"Oh!"
<BR>&nbsp;&nbsp;&nbsp;&nbsp;&nbsp;"Šektu i njegovim vasionskim prijateljima upravo treba ovakva pomoć - to jest, utočište gde bi Švarc mogao biti smešten mnogo duže nego u Institutu, a da ostane prikriven. Taj farmer je, po svemu sudeći, bespomoćan i nevin, tako da je idealna ličnost za ono što im u ovom trenutku treba. Pa, posmatraćemo ga. Švarca ni sekund nećemo ispuštati iz vida... Samo ćemo čekati na sledeću priliku za susret između Arvardana i Švarca, ali ćemo tada biti više nego spremni. Da li vam je sada sve jasno?"
<BR>&nbsp;&nbsp;&nbsp;&nbsp;&nbsp;"Jasno."
<BR>&nbsp;&nbsp;&nbsp;&nbsp;&nbsp;"Odlično, hvala ti Zemljo. Ostavljam vas onda samog." I sa izveštačenim osmehom, on dodade: "S vašim dopuštenjem, naravno."
<BR>&nbsp;&nbsp;&nbsp;&nbsp;&nbsp;A visoki ministar, potpuno svestan podrugljivog sekretarovog tona, samo odmahnu rukom u znak da se ovaj udalji.
<BR>&nbsp;&nbsp;&nbsp;&nbsp;&nbsp;Sekretar se, sad potpuno sam, uputi ka svojoj maloj kancelariji. Misli su umele da mu zavrludaju kad je bio sam, te bi same isplivavale iz tajnovitosti njegovog uma.
<BR>&nbsp;&nbsp;&nbsp;&nbsp;&nbsp;Vrlo malo su se bavile dr Šektom, Švarcom, Arvardanom - a još i ponajmanje visokim ministrom.
<BR>&nbsp;&nbsp;&nbsp;&nbsp;&nbsp;Umesto toga, ukaza mu se slika jedne planete - Trantora, iz čije se prestonice koja je obuhvatala čitav svet vladalo Galaksijom. Ukaza mu se i blistava palata čije kule i svodove u stvarnosti nikada nije video. Koje, uostalom, nije nikada video nijedan Zemljanin. Pomišljao je na nevidljive konce moći i slave koji su se pružali od sunca do sunca, i koji su se, u vidu niti, konopca i debelih užadi sastajali u toj središnjoj palati i u tom neodređenom liku, Caru, koji je, na kraju krajeva, ipak bio samo čovek.
<BR>&nbsp;&nbsp;&nbsp;&nbsp;&nbsp;Um mu se čvrsto uhvati te pomisli - pomisli na moć koja je još ono jedino što može nekome da obezbedi božanstvenost za samog života - nekome ko je, na kraju krajeva, ipak samo čovek.
<BR>&nbsp;&nbsp;&nbsp;&nbsp;&nbsp;Samo čovek. Čovek, kao on!
<BR>&nbsp;&nbsp;&nbsp;&nbsp;&nbsp;A mogao bi biti...
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
