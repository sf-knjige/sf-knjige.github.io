<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. PAUKOVA MREŽA U VAŠINU
<P>&nbsp;&nbsp;&nbsp;&nbsp;&nbsp;Prostor u zgradi Univerziteta Starešina u Vašinu i nešto malo oko nje znao je samo za mir i tišinu. Strogost je verovatno najbolja reč; u tom smislu, nasumične grupice novajlija u Društvu koje su se šetale stazama među drvećem na posedu delovale su smrtno ozbiljno. Samo su Starešine imale ovamo pristupa. Povremeno bi se ukazala i poneka, u zeleno obučena prilika kakvog Višeg Starešine, koji je elegantno i uzdržano odgovarao na pozdrave ostalih.
<BR>&nbsp;&nbsp;&nbsp;&nbsp;&nbsp;A sasvim retko bi se ovde pojavio i sam visoki ministar.
<BR>&nbsp;&nbsp;&nbsp;&nbsp;&nbsp;Samo što do sada nikad nije, kao ovog puta, skoro trčao, sav znojav i zadihan, ne obraćajući pažnju na pristojne pozdrave ostalih, nesvestan začuđenih pogleda koji ga prate, niti lako podignutih obrva.
<BR>&nbsp;&nbsp;&nbsp;&nbsp;&nbsp;On prozuja kroz privatni ulaz u Zakonodavnu zgradu Starešinstva i sada je trčao dugim praznim hodnikom, ispunjenim samo odjekom žurnih koraka. Vrata na koja je zalupao otvoriše se uz pomoć nečije noge iznutra, i ministar uđe.
<BR>&nbsp;&nbsp;&nbsp;&nbsp;&nbsp;Njegov sekretar ga jedva pogleda, ne dižući glavu sa svog malog, pretrpanog stola na kome se, pored svega, nalazio i mali monitor. Sekretar je pažljivo slušao, prelećući pogledom preko podataka na ekranu koji je delovao zbilja službeno. Visoki ministar tresnu rukom o sto. "Šta je ovo? Šta se to dešava?"
<BR>&nbsp;&nbsp;&nbsp;&nbsp;&nbsp;Sekretarove oči se ledeno podigoše k njemu, a zatim i monitor bi odložen u stranu. "Moji pozdravi vama, vaša ekselencijo."
<BR>&nbsp;&nbsp;&nbsp;&nbsp;&nbsp;"Nemojte baš sada!" odvrati ovaj nestrpljivo. "Hoću da znam šta se dešava!"
<BR>&nbsp;&nbsp;&nbsp;&nbsp;&nbsp;"Kratko rečeno, naš čovek je umakao."
<BR>&nbsp;&nbsp;&nbsp;&nbsp;&nbsp;"Mislite, onaj što ga je Šekt sinapsifikovao - onaj Vasionac, špijun - što se nalazio na farmi van grada..."
<BR>&nbsp;&nbsp;&nbsp;&nbsp;&nbsp;Još bi dugo ministar pokušavao da ukaže na šta misli da ga sekretar na kraju ne prekide jednim nezainteresovanim: "Tačno."
<BR>&nbsp;&nbsp;&nbsp;&nbsp;&nbsp;"Zašto mi to niste rekli? Zašto mi niko nikad ništa ne govori?"
<BR>&nbsp;&nbsp;&nbsp;&nbsp;&nbsp;"Bila je neophodna trenutna akcija, a vi ste bili zauzeti. Stoga sam pokušao da vas odmenim i učinim sve u granicama svojim mogućnosti."
<BR>&nbsp;&nbsp;&nbsp;&nbsp;&nbsp;"Da, da, vi pazite na moju zauzetost baš onda kada biste sami da krenete u akciju. Od sada nećemo više tako! Ne mogu da pustim da me toliko zaobilaze i proglašavaju nevažnim. I neću više..."
<BR>&nbsp;&nbsp;&nbsp;&nbsp;&nbsp;"Gubimo samo vreme", glasio je staložen odgovor, te se ministrovi povici stišaše. On se nakašlja, ostavši za trenutak bez kakve prigodne fraze, a onda smirenije upita:
<BR>&nbsp;&nbsp;&nbsp;&nbsp;&nbsp;"Šta kažu pojedinosti, Balikse?"
<BR>&nbsp;&nbsp;&nbsp;&nbsp;&nbsp;"Teško da ih i ima. Posle dva meseca strpljivog mirovanja taj čovek, Švarc, jednostavno je otišao. Pratili su ga izvesno vreme, a onda ga potpuno izgubili."
<BR>&nbsp;&nbsp;&nbsp;&nbsp;&nbsp;"Kako to, izgubili?"
<BR>&nbsp;&nbsp;&nbsp;&nbsp;&nbsp;"Nismo baš sasvim sigurni, ali tako kažu činjenice. Neter, naš obaveštajac, nije se noćas tri puta javio na raport kako je bilo dogovoreno. Čovek koji je trebalo da ga smeni pošao je za njim u potragu duž auto-puta prema Čiku, i pronašao ga konačno u zoru, mrtvog."
<BR>&nbsp;&nbsp;&nbsp;&nbsp;&nbsp;"Vasionac ga je ubio?" Ministar preblede.
<BR>&nbsp;&nbsp;&nbsp;&nbsp;&nbsp;"Najverovatnije, mada ni u to nismo sasvim sigurni. Nema nikakvih znakova nasilja na telu, izuzev jasnog izobličenog izraza lica u agoniji. Naredićemo autopsiju, naravno. Vrlo je moguće da ga je izdalo srce, i to baš u najnezgodnijem trenutku."
<BR>&nbsp;&nbsp;&nbsp;&nbsp;&nbsp;"To bi bila vrlo čudna slučajnost."
<BR>&nbsp;&nbsp;&nbsp;&nbsp;&nbsp;"I ja tako mislim", odgovori hladno Baliks. "No, da ga je Švarc zaista ubio, to bi kasnije događaje učinilo prilično zanimljvim. Jer, vaša ekselencijo, očigledno je, iz naših ranijih zaključaka, da bi Švarc krenuo pravo u Čik do dr Šekta. Neter je pronađen na delu autoputa između farme Marenovih i grada. Pre puna tri časa smo alarmirali čitav grad i čovek je uhvaćen."
<BR>&nbsp;&nbsp;&nbsp;&nbsp;&nbsp;"Švarc?" izusti s nevericom visoki ministar.
<BR>&nbsp;&nbsp;&nbsp;&nbsp;&nbsp;"Baš on."
<BR>&nbsp;&nbsp;&nbsp;&nbsp;&nbsp;"Pa zašto mi to odmah niste rekli?"
<BR>&nbsp;&nbsp;&nbsp;&nbsp;&nbsp;Baliks samo sleže rmenima. "Vaša ekselencijo, toliko je toga važnije u ovom trenutku. Rekoh da imamo Švarca u rukama. Dobro, on je uhvaćen vrlo brzo i na lak način, što se baš ne slaže sa podacima koje imamo o Neterovoj smrti. Kako to jedan isti čovek može večeras biti tako mudar da pronađe Netera koji se skriva, i ubije ga, a već sledećeg jutra taj isti, snalažljivi i sposobni čovek mirno uđe u fabriku, bez ikakvog prerušavanja, u potrazi za poslom?"
<BR>&nbsp;&nbsp;&nbsp;&nbsp;&nbsp;"To je uradio?"
<BR>&nbsp;&nbsp;&nbsp;&nbsp;&nbsp;"Da, to je uradio... I tako, možemo iz svega izvući dve moguće pretpostavke. Prvo: informaciju je već preneo dalje, bilo Šektu, bilo Arvardanu, i sada pušta da bude uhvaćen kako bi nam skrenuo pažnju i zameo trag. Drugo: ima još ljudi koji su u igri i koje on sada pokriva. U oba slučaja ne treba da budemo baš preterano samopouzdani."
<BR>&nbsp;&nbsp;&nbsp;&nbsp;&nbsp;"Ne znam, ne znam", primeti visoki ministar bespomoćno, lepog lica pokrivenog senkom nemira. "Suviše je to komplikovano za mene."
<BR>&nbsp;&nbsp;&nbsp;&nbsp;&nbsp;Baliks se nasmeši s neprikrivenom dozom prezira i udostoji svog sagovornika sledećim rečima: "Za četiri sata imate zakazan sastanak sa profesorom Belom Arvardanom."
<BR>&nbsp;&nbsp;&nbsp;&nbsp;&nbsp;"Zaista? Ali zašto? Šta ja da mu kažem? Ne želim da ga vidim."
<BR>&nbsp;&nbsp;&nbsp;&nbsp;&nbsp;"Samo mirno, vaša ekselencijo. Morate se naći s njim. Očigledno je, pošto se bliži dan kada treba da otpočne njegova izmišljena ekspedicija, da on mora nastaviti sa tom igrom traženja dozvole za istraživanje Zabranjenih oblasti. Enije nas je na to upozorio, tako da on sigurno i zna sve pojedinosti čitave te melodrame. Pretpostavljam da možete da mu vratite lopticu i da na izgovor odgovorite izgovorom."
<BR>&nbsp;&nbsp;&nbsp;&nbsp;&nbsp;Visoki ministar spusti glavu.
<BR>&nbsp;&nbsp;&nbsp;&nbsp;&nbsp;"Pa.. pokušaću."
<BR>
<BR>&nbsp;&nbsp;&nbsp;&nbsp;&nbsp;Bel Arvardan na sastanak stiže taman toliko ranije da na miru razgleda oko sebe. Čoveku dobro upućenom u sva arhitektonska veličanstva širom Galaksije, zgrada Zakonodavstva Starešina mogla je izgledati samo kao nezgrapna hrpa čelika i granita sa ovlašnim slojem podsećanja na staromodne stilove. A ako je taj čovek, pri tom, bio i arheolog, zgrada mu je svojom sumornom, skoro divljom strogošću upravo ocrtavala isto tako sumoran, skoro divlji način života. Još jedan dokaz da je ovde svaki par očiju bio uperen ka prošlosti.
<BR>&nbsp;&nbsp;&nbsp;&nbsp;&nbsp;Arvardanove misli još jednom odlutaše. Njegova dvomesečna turneja po zapadnim kontinentima Zemlje nije baš slavno prošla. U stvari, za to je ponajviše bio kriv onaj prvi dan. Primetio je već i sam da se u mislima često vraća tom događaju u Čiku.
<BR>&nbsp;&nbsp;&nbsp;&nbsp;&nbsp;I ponovo se zbog toga naljuti na sebe. Ona je, jednostavno, neotesana, neverovatno nezahvalna, prava Zemljanka. Što bi se on osećao krivim? A opet...
<BR>&nbsp;&nbsp;&nbsp;&nbsp;&nbsp;No, možda on zaista zaboravlja na šok koji je devojka morala doživeti kada joj je saopštio da je Vasionac, baš kao i taj oficir koji ju je unizio i za to kasnije platio slomljenom rukom? Uostalom, kako je on mogao znati koliko je ona već do sada propatila od ruku Vasionaca? I onda još saznaje da je i on sam Vasionac...
<BR>&nbsp;&nbsp;&nbsp;&nbsp;&nbsp;Da je samo bio malo strpljiviji... Zašto li je tako naglo i grubo prekinuo taj odnos? Nije joj se sećao ni imena. Pola - ili tako nekako. Čudno. Obično je bolje pamtio. Nije li to podsvesno potiskivanje sećanja?
<BR>&nbsp;&nbsp;&nbsp;&nbsp;&nbsp;Pa, to je imalo smisla. Zaboraviti! Čega i ima da se seća? Devojke sa Zemlje. Obična Zemljanka.
<BR>&nbsp;&nbsp;&nbsp;&nbsp;&nbsp;Bolničarka. Možda kada bi pokušao da pronađe tu bolnicu? One noći kada su se rastali zgrada je bila potpuno zamračena, te bi je stoga teško prepoznao. No, nikako nije mogla biti daleko od onog Hranomata...
<BR>&nbsp;&nbsp;&nbsp;&nbsp;&nbsp;On shvati o čemu ponovo razmišlja te ljutito rasprši misao koja mu se upravo vrzmala po glavi. Mora da je lud. Šta bi mu to trebalo? Ona je Zemljanka. Ljupka, slatka, privlačna...
<BR>&nbsp;&nbsp;&nbsp;&nbsp;&nbsp;Aman, Zemljanka!
<BR>&nbsp;&nbsp;&nbsp;&nbsp;&nbsp;Visoki ministar uđe upravo u tom trenutku i Arvardan oseti olakšanje. To će mu skrenuti misli s onog dana u Čiku. No, već tada je znao da su se te misli samo povukle dublje u skrovitost njegovog uma i da će jednom ponovo isplivati na površinu. To se, sa mislima, uostalom, uvek dešava.
<BR>&nbsp;&nbsp;&nbsp;&nbsp;&nbsp;Visoki ministar se presvukao i njegova sadašnja odeća naprosto je odisala svežinom. Na čelu mu nije bilo ni traga od briga ili sumnje; bez trunke znoja.
<BR>&nbsp;&nbsp;&nbsp;&nbsp;&nbsp;Osim toga, i razgovor je sam po sebi bio zaista prijatan. Arvardan je bio obavezan da prenese sve dobre želje nekih znamenitih ljudi iz Carstva narodu Zemlje. Shodno tome, visoki ministar izrazi svoju veliku zahvalnost predusretljivosti i velikodušnosti carske vlade.
<BR>&nbsp;&nbsp;&nbsp;&nbsp;&nbsp;Razgovor se dalje nastavi u ovom smeru: Arvardan istaknu važnost arheološke nauke za ideološku filosofiju Carstva, kao i njen doprinos utemeljenju ideje o bratstvu svih ljudi, ma gde se u Galaksiji nalazili. Visoki ministar se s tim odmah složi i dodade da je Zemlja već dugo predmet upiranja prstom i da se njeni žitelji nadaju da će za ostatak Galaksije reč uskoro postati delo.
<BR>&nbsp;&nbsp;&nbsp;&nbsp;&nbsp;Na to se Arvardn ovlaš nasmeši i reče: "Može se reći, vaša ekselencio, da je upravo to razlog što dolazim k vama. Razlike između Zemlje i nekih Imperijalnih Dominiona u njegovom susedstvu uglavnom su zasnovane na drugačijim načinima razmišljanja. A pri tom, dobar deo razmimoilaženja dao bi se izbeći ukoliko bi se moglo pokazati da Zemljani nisu različiti, rasno, u odnosu na ostale žitelje Galaksije."
<BR>&nbsp;&nbsp;&nbsp;&nbsp;&nbsp;"Pa, šta biste vi u tom smislu predložili, gospodine?"
<BR>&nbsp;&nbsp;&nbsp;&nbsp;&nbsp;"To jednom rečju nije lako iskazati. Kao što vaša ekselencija sigurno zna, dve glavne struje arheološkog istraživanja zasnovane su na dve teorije: teoriju sjedinjavanja i radijacionoj teoriji."
<BR>&nbsp;&nbsp;&nbsp;&nbsp;&nbsp;"Poznajem ih obe, doduše samo kao laik."
<BR>&nbsp;&nbsp;&nbsp;&nbsp;&nbsp;"Odlično. Teorija sjedinjavanja, naravno, zastupa stanovište da su se različiti tipovi ljudske rase, koji su se nezavisno razvijali, ukrstili u prvim, primitivnim epohama svemirskih putovanja, što je ujedno vreme o kome nemamo baš mnogo podataka. To ide u prilog činjenici da ljudi širom Galaksije jedni drugima i danas toliko nalikuju."
<BR>&nbsp;&nbsp;&nbsp;&nbsp;&nbsp;"Da", prokomentarisa suvo ministar, "samo što takav stav podrazumeva i mogućnost da je postojalo na stotine, ili čak hiljade vrsta koje su se nezavisno razvijale i koje su u manjoj ili većoj meri bile čovekolike - to jest, toliko hemijski i biološki slične da su mešoviti brakovi zaista bili mogući."
<BR>&nbsp;&nbsp;&nbsp;&nbsp;&nbsp;"Tako je", potvrdi Arvardan zadovoljno. "Upravo ste uperili prst na jednu od najslabijih tačaka. Iako su mnogi arheolozi skloni tome da je jednostavno zanemare i priklone se teoriji sjedinjavanja koja, naravno, dopušta mogućnost da i danas postoje neki pod-oblici čovečanstva koji se nisu stopili, nisu stupili u mešovite brakove..."
<BR>&nbsp;&nbsp;&nbsp;&nbsp;&nbsp;"Hoćete reći, Zemljani", dovrši veliki ministar.
<BR>&nbsp;&nbsp;&nbsp;&nbsp;&nbsp;"Zemlja se smatra dobrim primerom. Što se, pak, tiče radijacione teorije..."
<BR>&nbsp;&nbsp;&nbsp;&nbsp;&nbsp;"Ona nas sve smatra potomcima jedne jedine čovečanske planetarne formacije."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Narod kojem pripadam", započe ministar, "upravo zbog evidentnih činjenica iz njegove istorije, pa i iz nekih spisa koje smatra svetim i stoga nedostupnim bilo kom Vasioncu, smatra da je upravo Zemlja jedina prapostojbina čovečanstva."
<BR>&nbsp;&nbsp;&nbsp;&nbsp;&nbsp;"U to sam i ja sam duboko ubeđen, te vas stoga molim da mi pomognete da u to uverim i svu Galaksiju."
<BR>&nbsp;&nbsp;&nbsp;&nbsp;&nbsp;"Pokazujete priličan optimizam. O čemu je reč?"
<BR>&nbsp;&nbsp;&nbsp;&nbsp;&nbsp;"Stojim iza uverenja, vaša ekselencijo, da se ogroman broj primitivnih ljudskih i arhitekturalnih artefakata može naći upravo u onim oblastima vaše planete koje su sada, na žalost, obavijene velom radioaktivnosti. Doba njihovog nastanka moglo bi se lako izračunati uz pomoć kvantiteta radioaktivnosti koju zrače i uporediti rezultate sa..."
<BR>&nbsp;&nbsp;&nbsp;&nbsp;&nbsp;No, ministar je već vrteo glavom. "To ne dolazi u obzir."
<BR>&nbsp;&nbsp;&nbsp;&nbsp;&nbsp;"Zašto?" namršti se Arvardan, silno iznenađen. "Iz jednog jedinog razloga", blago odvrati ministar, "što nisam siguran da znam šta mislite time da postignete. Ako vašu teoriju i dokažete i time sve svetove uverite u njenu tačnost, šta će bilo kome od vas Vasionaca značiti da zna da je pre milion godina i sam bio Zemljanin? Na kraju krajeva, još mnogo pre toga svi smo bili majmuni, što opet ne znači da se sa sadašnjim majmunima poistuvećujemo i da sa njima zasnivamo neki odnos."
<BR>&nbsp;&nbsp;&nbsp;&nbsp;&nbsp;"Nemojte tako, vaša ekselencijo, takva analogija je nepravilna."
<BR>&nbsp;&nbsp;&nbsp;&nbsp;&nbsp;"Nimalo, gospodine. Zar nije za očekivati da su se Zemljani, tokom svoje preduge izolovanosti, toliko promenili u odnosu na njihove rođake koji su se davno odselili, imajući tu i radioaktivnost u vidu, da danas gotovo da čine sasvim drugu rasu?"
<BR>&nbsp;&nbsp;&nbsp;&nbsp;&nbsp;Arvardan se ugrize za donju usnu i nevoljno odgovori: "To što kažete kao da govore vaši neprijatelji."
<BR>&nbsp;&nbsp;&nbsp;&nbsp;&nbsp;"Upravo zato što se pitam šta bi moj neprijatelj rekao na ovo. I tako, da se ne lažemo, ništa nećete postići, gospodine, osim što ćete uzajamnu mržnju između vas i nas još više produbiti."
<BR>&nbsp;&nbsp;&nbsp;&nbsp;&nbsp;"Ali", nastavi Arvardan, "u pitanju je i interes nauke same za sebe, napredak saznanja..."
<BR>&nbsp;&nbsp;&nbsp;&nbsp;&nbsp;Visoki ministar teško zaklima glavom. "Žao mi je što moram da zastupam ovo što sam izneo. Govorim vam kao što bi razgovarala dva džentlmena sa dva sveta u okviru Carstva. Budite uvereni da bih vam drage volje pomogao, ali moj narod je tvrdoglava i kruta sorta, koja se toliko povukla u sebe kroz sve ove godine samo zbog - mmm, žalosnog stava prema njima od strane celokupne Galaksije. Za njih važe neki tabui, postoje neka utvrđena Pravila - protiv kojih ne mogu čak ni ja."
<BR>&nbsp;&nbsp;&nbsp;&nbsp;&nbsp;"Ali radioaktivne oblasti..."
<BR>&nbsp;&nbsp;&nbsp;&nbsp;&nbsp;"One su upravo najveći tabui, sami za sebe. Čak i kada bih vam dao odobrenje koje od mene tražite, a sve u meni govori da bi to trebalo da učinim, to bi bez sumnje izazvalo smetnje, bune i nerede koji ne samo da bi vaš boravak ovde na Zemlji, uključujući i ostale članove vaše ekipe, učinili krajnje opasnim, već bi na taj način, ranije ili kasnije, navukli na sebe vrlo neprijatnu intervenciju Carstva. Prekršio bih, tako prerogative svog položaja i izneverio poverenje koje uživam kod svog naroda kada bih vam to dozvolio."
<BR>&nbsp;&nbsp;&nbsp;&nbsp;&nbsp;"Ali ja sam spreman da preuzmem svaku potrebnu meru predostrožnosti. Ako želite da, zajedno s našom ekspedicijom, pošaljete i svoje vlastite posmatrače - odnosno, naravno, mogu vam garantovati da ću se posavetovati s vama pre no što bilo šta od naših otkrića nađe put do javnosti."
<BR>&nbsp;&nbsp;&nbsp;&nbsp;&nbsp;"Dovodite me u iskušenje, gospodine", odgovori visoki ministar. "To bi bio vrlo zanimljiv projekat. No, precenjujete moje mogućnosti, čak i kada bismo za trenutak zaboravili moje obaveze prema svom narodu. Ja nisam bespogovorni gospodar ovde. Tačnije, moja vlast je oštro omeđena - i svi akti moraju biti prosleđeni Društvu Starešina pre no što se donese bilo koja definitivna odluka."
<BR>&nbsp;&nbsp;&nbsp;&nbsp;&nbsp;"Na nesreću tako je", klimnu Arvardan. "Namesnik me je upozorio na teškoće s kojima ću se susresti, no nadao sam se da... A kada biste mogli da konsultujete vaša zakonodavna tela, vaša ekselencio?"
<BR>&nbsp;&nbsp;&nbsp;&nbsp;&nbsp;"Sastanak prezidijuma Društva Starešina treba da bude održan kroz tri dana. Van moje je moći da menjam dnevni red, tako da se može desiti da prođe još nekoliko dana pre no što i ta tačka dođe na red za razmatranje. Recimo, dakle, za nedelju dana."
<BR>&nbsp;&nbsp;&nbsp;&nbsp;&nbsp;Arvardan zamišljeno zaklima glavom. "Pa, možda ćemo nešto i moći da učinimo... Kad smo već kod toga, vaša ekselencio..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Postoji jedan naučnik na vašoj planeti koga bih voleo da upoznam. Njegovo je ime Šekt, iz Čika. Ja sam, doduše, već bio u tom gradu, no morao sam ubrzo da otputujem dalje, pa bih želeo da ispravim taj propust. Siguran sam da je vrlo zauzet čovek, pa bih vas eventualno zamolio da mu napišete pismo kojim biste ga obavestili da želim da sa njim stupim u kontakt."
<BR>&nbsp;&nbsp;&nbsp;&nbsp;&nbsp;Visoki ministar se primetno ukoči, i nekoliko narednih trenutaka ne reče ništa. A onda prozbori: "A mogu li vas upitati zbog čega želite da se upoznate s njim?"
<BR>&nbsp;&nbsp;&nbsp;&nbsp;&nbsp;"Naravno, reći ću vam. Čitao sam nešto o aparatu koji je konstruisao i koji naziva sinapsifajerom. Čini mi se da to ima veze sa neurohemijom mozga i da bi moglo biti nešto veoma zanimljivo za jedan drugi moj projekat. Radim, naime, nešto u vezi sa klasifikacijom ljudi u encefalografičke grupacije - tipovi moždanih strujanja, znate."
<BR>&nbsp;&nbsp;&nbsp;&nbsp;&nbsp;"Hmmm... Pa, malo šta sam čuo o toj napravi. Prisećam se da se u praksi baš i nije pokazala dobrom."
<BR>&nbsp;&nbsp;&nbsp;&nbsp;&nbsp;"Pa, možda je tako, no on je stručnjak na tom polju i sigurno bi mogao dosta da mi pomogne."
<BR>&nbsp;&nbsp;&nbsp;&nbsp;&nbsp;"Vidim. U tom slučaju ću vam odmah spremiti takvo pismo, tačnije, preporuku. Naravno, očekujem od vas krajnju diskreciju po pitanju Zabranjenih oblasti."
<BR>&nbsp;&nbsp;&nbsp;&nbsp;&nbsp;"To se podrazumeva, vaša ekselencio", potvri Arvardan i ustade. "Hvala vam na vašoj predusretljivoti i mogu samo da se nadam da će Prezidijum starešina biti isto tako blagonaklon prema mojoj molbi."
<BR>
<BR>&nbsp;&nbsp;&nbsp;&nbsp;&nbsp;Sekretar kroči u prostoriju čim je Arvardan izišao. Njegove usne behu stisnute u svoj karakterističan oblik - hladan, divlji osmeh.
<BR>&nbsp;&nbsp;&nbsp;&nbsp;&nbsp;"Odlično", reče on. "Odlično ste vodili stvar, vaša ekselencio."
<BR>&nbsp;&nbsp;&nbsp;&nbsp;&nbsp;Veliki ministar ga samo ošinu pogledom i upita: "Šta li to sada hoće da petlja sa Šektom?"
<BR>&nbsp;&nbsp;&nbsp;&nbsp;&nbsp;"A to vas brine? Nemojte. Sve se sjajno razvija. Nije se nimalo uzrujao, ako ste primetili, kada ste zabranili projekat. Zar je to reakcija jednog zanesenog čoveka, kome se put polako zatvara? I to bez nekog jakog razloga? Ili je to reakcija nekog ko igra igru i oseća olakšanje pri pomisli da je više ne mora igrati?
<BR>&nbsp;&nbsp;&nbsp;&nbsp;&nbsp;I opet imamo čudnu podudarnost. Švarc beži i stiže do grada. Sledećeg dana se ovde pojavljuje Arvardan i posle neubedljivog lupetanja o svojoj ekspediciji pominje, onako uzgred, da će se zaputiti u Čik da bi se susreo s Šektom."
<BR>&nbsp;&nbsp;&nbsp;&nbsp;&nbsp;"Ali zašto li je, Balkise, to uopšte pominjao? To mu je malo ishitren gest."
<BR>&nbsp;&nbsp;&nbsp;&nbsp;&nbsp;"Tako vam se čini, jer razmišljate jednosmerno. Stavite se, za trenutak, u njegov položaj. On zamišlja da mi ništa ne sumnjamo. U takvim situacijama je hrabrost ta koja odlučuje. On ide da se vidi sa Šektom. Odlično. On to, štaviše, iskreno i saopštava. Čak, traži preporuku. Šta bi drugo moglo da nas više ubedi u njegove iskrene i nevine namere? A to nas navodi na sledeće: Švarc je mogao otkriti da je na njega upravljena budna pažnja. Mogao je ubiti Netera. No, nikako nije stigao da upozori ostale, inače se čitava ova komedija ne bi odigrala na ovaj način."
<BR>&nbsp;&nbsp;&nbsp;&nbsp;&nbsp;Sekretar je polusklopljenih očiju ispredao svoju mrežu. "Ne možemo reći koliko dugo će oni tolerisati to da je Švarc odsutan a da ne postanu sumnjičavi. No, u najmanju ruku se ne izlažu riziku ako Arvardanu daju dovoljno vremena da se nađe sa Šektom. E pa, uhvatićemo ih u duetu. Utoliko će manje toga moći da poriču."
<BR>&nbsp;&nbsp;&nbsp;&nbsp;&nbsp;"Koliko vremena mi imamo?" upita visoki ministar.
<BR>&nbsp;&nbsp;&nbsp;&nbsp;&nbsp;Balkis zamišljeno podiže pogled. "Pa, sled događaja nije nimalo čvrst, posebno otkako smo otkrili Šektovu izdaju stvar se odvija neprestano, u tri smene. Ali sve se lepo razvija. Čekamo samo još neka astronomska izračunavanja za neke neophodne putanje leta. Ono što nas zadržava je neprilagođenost naših računara. Pa, možda su u pitanju samo dani."
<BR>&nbsp;&nbsp;&nbsp;&nbsp;&nbsp;"Dani!", ponovi Sekretar. "No, upamtite - samo jedan prevremeni potez i sve će nam propasti. A onda se moramo pomiriti s tim da sledi razdoblje od šest meseci u kome bi mogao da se protiv nas povede postupak. Stoga, nismo još savršeno sigurni."
<BR>&nbsp;&nbsp;&nbsp;&nbsp;&nbsp;Dani! I onda će se zapodenuti najneverovatnija jednosmerna bitka u istoriji Galaksije. Zemlja će napasti čitavu Galaksiju.
<BR>&nbsp;&nbsp;&nbsp;&nbsp;&nbsp;Ruke visokog ministra lako uzdrhtaše.
<BR>
<BR>&nbsp;&nbsp;&nbsp;&nbsp;&nbsp;Arvardan se ponovo smesti u avionsko sedište. Misli su mu bile zbrkane. Nije bilo razloga da poveruje da će visoki ministar i njegovi psihopatski sledbenici dozvoliti zvaničan ulazak u Zabranjene oblasti. Na to je bio spreman. Čak mu nije bilo ni krivo. Oh, zapodenuo bi on žešću bitku - da mu je do toga više stalo.
<BR>&nbsp;&nbsp;&nbsp;&nbsp;&nbsp;To će, znači, tako mu Galaksije, biti ilegalni ulazak. Naoružaće svoj brod i boriti se za to, ako ustreba. Da, čak i to.
<BR>&nbsp;&nbsp;&nbsp;&nbsp;&nbsp;Proklete budale!
<BR>&nbsp;&nbsp;&nbsp;&nbsp;&nbsp;Šta, do đavola, zamišljaju da su?
<BR>&nbsp;&nbsp;&nbsp;&nbsp;&nbsp;Da, da, znao je on sve to. Zamišljaju da su prvobitni prapreci, naseljenici ove planete...
<BR>&nbsp;&nbsp;&nbsp;&nbsp;&nbsp;Najgore od svega bilo je to što je znao da su u pravu.
<BR>&nbsp;&nbsp;&nbsp;&nbsp;&nbsp;Pa... Avion je upravo uzleteo. Osećao je kako biva pribijen u mekoću sedišta i znao da će za samo jedan sat biti u Čiku.
<BR>&nbsp;&nbsp;&nbsp;&nbsp;&nbsp;Nije mu baš bilo toliko stalo da se ponovo nađe u tom gradu, no, ta stvar sa sinapsifajerom bi se mogla pokazati vrlo važnom; prema tome, do đavola i ceo taj boravak na Zemlji ako ne iskoristi prednost što se nalazi na licu mesta. A sigurno je da se, kad bi jednom sa nje otišao, nikada ne bi ponovo vratio na Zemlju.
<BR>&nbsp;&nbsp;&nbsp;&nbsp;&nbsp;Pravi brlog!
<BR>&nbsp;&nbsp;&nbsp;&nbsp;&nbsp;Enije je bio u pravu.
<BR>&nbsp;&nbsp;&nbsp;&nbsp;&nbsp;Doduše, taj doktor, Šekt... On prevuče prstom preko preporuke koju je držao u ruci, koverat težak i nabijen zvaničnim formalnostima...
<BR>&nbsp;&nbsp;&nbsp;&nbsp;&nbsp;A onda se odjednom naglo uspravi u sedištu - ili je, bar, to pokušao da učini - boreći se protiv snažne inercione sile koja ga je vraćala u prvobitan položaj dok je Zemlja pod njim promicala i dok je plavetnilo neba polako dobijalo raskošnu ljubičastu boju.
<BR>&nbsp;&nbsp;&nbsp;&nbsp;&nbsp;Setio se devojčinog imena. Pola Šekt.
<BR>&nbsp;&nbsp;&nbsp;&nbsp;&nbsp;Kako ga je uopšte mogao zaboraviti? Arvardan se oseti besnim i prevarenim. Njegov um je igrao malu igru protiv njega samog, uskraćujući mu podsećanje na prezime dok, konačno, nije bilo kasno.
<BR>&nbsp;&nbsp;&nbsp;&nbsp;&nbsp;No, negde, duboko u sebi, osećao je kako mu je ipak drago.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
