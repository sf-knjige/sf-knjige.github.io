<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>Frenk Herbert: TVORCI NEBESA
<P>&nbsp;&nbsp;&nbsp;&nbsp;&nbsp;Publika se komešala poput jedinstvenog organizma u bezimenoj tami empateatra pričabroda.
<BR>&nbsp;&nbsp;&nbsp;&nbsp;&nbsp;Kelekisel, koji je sedeo u središtu ogromne prostorije, oseti taj čudno preteći pokret u mraku. Nalazili su se svuda oko njega: osoblje priče i posada kaja nije bila na dužnosti, svi zainteresovani za Frafinovu novu postavku. Već su desetak puta videli dva kalema dok su im elementi doterivani. Sada su čekali na novu probu uvodne scene, a Keleksel je ipak osećao preteći oreol koji je obavijao ovo mesto. Bilo je to nešto lično i neposredno, nešto u vezi sa pričom, ali on nije bio u stanju da odgonetne njegov smisao.
<BR>&nbsp;&nbsp;&nbsp;&nbsp;&nbsp;Do nozdrva mu je dopiralo slabo peckanje ozona iz čulomreže, koja je proistekla iz Tigivogovog otkrića, čije je nevidljivo polje vezivalo publiku za projekciju priče. Stolica mu je izgledala čudno. Bilo je to profesionalno sedište, deo opreme sa čvrstim doručjem i komandama uz ivicu za obeležavanje montaže. Samo mu je prostrana, kupolasta tavanica, sa svojim nitima pantožive snage fokusiranim nadole, prema pozornici daleko ispod njega (pa čak i ispod pozornice) - bila poznata, jer je bila ista kao i u svakom normalnom empateatru.
<BR>&nbsp;&nbsp;&nbsp;&nbsp;&nbsp;Ali zvuci, tipkanje po dirkama za montažu, profesionalne primedbe, "Skratite raspored i dajte krupan plan... Jače obasjajte olfaktor čim se uključi rasveta... Ublažite prvi nalet povetarca... Pojačajte početno osećanje žrtve, a zatim ga naglo presecite..."
<BR>&nbsp;&nbsp;&nbsp;&nbsp;&nbsp;Sve to i dalje nije bilo usaglašeno kako treba.
<BR>&nbsp;&nbsp;&nbsp;&nbsp;&nbsp;Keleksal je ovde proveo dva radna dana, sa dopuštenjem da posmatra posadu kako obavlja poslove. Ali zvuci i glasovi publike nikako da se usklade. Njegovo prethodno iskustvo sa empateatrima uvek se odnosilo na završene priče i ushićene gledaoce.
<BR>&nbsp;&nbsp;&nbsp;&nbsp;&nbsp;Malo dalje, s leve strane, začu se glas uz tame, "Kreeći."
<BR>&nbsp;&nbsp;&nbsp;&nbsp;&nbsp;Linije pantožive snage iščezoše. Prostorijom ovlada potpuna tama.
<BR>&nbsp;&nbsp;&nbsp;&nbsp;&nbsp;Neko pročisti grlo. Pročišćavanje grla predstavljalo je znak nervoze koja se probijala kroz tamu.
<BR>&nbsp;&nbsp;&nbsp;&nbsp;&nbsp;Središte pozornice odjednom obasja svetlost. Keleksel se promeškolji i zauze udobniji položaj. Uvek isti čudni početak, pomisli on. Svetlost je predstavljala usamljenu, bezobličnu stvar koja se lagano pretakala u sjaj ulične svetiljke. Osvetljavala je kosinu travnjaka, jedan deo krivine prilazne staze, i, u pozadini, avetinjski sivi zid domorodačke kuće. Tamni prozori od primitivnog stakla sijali su poput nekih čudnih očiju.
<BR>&nbsp;&nbsp;&nbsp;&nbsp;&nbsp;Negde na pozornici začu se dahtanje, a potom nekoliko tupih udaraca u mahnitom ritmu.
<BR>&nbsp;&nbsp;&nbsp;&nbsp;&nbsp;Insekt zacvrča.
<BR>&nbsp;&nbsp;&nbsp;&nbsp;&nbsp;Keleksel primeti da pantoživa kola veoma verno reprodukuju zvuke. Sedeti obavijen mrežom i povezan sa empatičkim projektorima, bilo je isto tako stvarno kao i posmatranje neobrađene scene sa položaja koji se nalazi iznad nje i malo postrance. Na svoj način, to je odgovaralo jedinstvu Hema. Miris prašine koju je podigao vetar iz suve trave reže Kelekselovu svest. Povetarac mu dodirnu lice svojim hladnim prstom.
<BR>&nbsp;&nbsp;&nbsp;&nbsp;&nbsp;A onda, Keleksela obuze užas. Ponikao je sa scene obavijene senkama i neumoljivo se razlio kroz projektore mreže. Keleksel je morao da se opomene da je posredi umešnost izlaganja priče, da nije u pitanju ništa stvarno... bar ne za njega. Doživljavao je strah nekog drugog bića, uhvaćen i sačuvan na osetljivim trakama.
<BR>&nbsp;&nbsp;&nbsp;&nbsp;&nbsp;Jedno užurbano biće, domorodačka žena obučena u široki, zeleni ogrtač koji joj se zaplitao oko butina, nahrupi u žižu pozornice. Dahtala je i borila se za vazduh dok je trčala. Bosa stopala topotala su joj po travnjaku, a zatim po popločanoj prilaznoj stazi. Za njom se pojavi gonilac, zdepast čovek, lica okruglog kao mesec, držeći u ruci mač čija je oštrica sijala poput srebrnastog traga zmije pri svetlosti ulične svetiljke.
<BR>&nbsp;&nbsp;&nbsp;&nbsp;&nbsp;Žena je zračila užasom. Dahtala je, "Ne! Molim vas, blagi bože, ne!"
<BR>&nbsp;&nbsp;&nbsp;&nbsp;&nbsp;Keleksel zadrža dah. Bez obzira na to što je ovu scenu video mnogo puta, čin nasilja je svaki put doživljavao kao nešto novo. Počinjao je da shvata šta je Frafin želeo ovom pričom. Mač je bio podignut visoko iznad glave...
<BR>&nbsp;&nbsp;&nbsp;&nbsp;&nbsp;"Seci!"
<BR>&nbsp;&nbsp;&nbsp;&nbsp;&nbsp;Mreža se zamrači, nestade osećanja, ničeg više nije bilo. Kao da vas je neko bacio sa litice. Pozornica utonu u tamu.
<BR>&nbsp;&nbsp;&nbsp;&nbsp;&nbsp;Keleksel shvati da je to bio Frafinov glas. Začuo se iz pozadine, negde na desnoj strani. Keleksela za trenutak obuze bes zbog Frafinovog čina. Isledniku je bio potreban samo čas da se preusmeri, ali se ipak osećao osujećenim.
<BR>&nbsp;&nbsp;&nbsp;&nbsp;&nbsp;Svetla se upališe otkrivši stepenasti raspored sedišta u obliku klina koji se na jednom kraju pretvarao u kružnu pozornicu. Keleksel zažmirka i osvrnu se oko sebe na posadu priče. Još je osećao pretnju koja je zračila iz njih i sa prazne pozornice. Kakva ga to opasnost ovde vreba, upita se on. Imao je poverenja u svoje instinkte kada je nešto slično bilo u pitanju: u ovoj prostoriji vrebala je neka opasnost. Ali kakva?
<BR>&nbsp;&nbsp;&nbsp;&nbsp;&nbsp;U nizu redova oko njega sedela je posada, učenici i članovi posade van dužnosti pozadi, pripravnici i specijalni posmatrači u sredini, pomoćno osoblje dole, blizu pozornice. Uzeto pojedinačno, predstavljali su sasvim običan Hem, ali Keleksel se priseti onoga što je osetio u tami - tog jedinstvenog organizma rešenog da mu nanese neko zlo, uverenog u svoju sposobnost da mu naudi. Mogao je to da oseti u Hem empatiji, u jedinstvenom životu koji su delili.
<BR>&nbsp;&nbsp;&nbsp;&nbsp;&nbsp;U prostoriji je sada vladao čudan mir. Čekali su nešto. Tamo daleko dole, blizu pozornice, nekoliko glava se primakoše jedna drugoj u nečujnom razgovoru.
<BR>&nbsp;&nbsp;&nbsp;&nbsp;&nbsp;Keleksela ponovo obuze razočaranost zbog načina na koji je Frafin prekinuo scenu. Bez obzira na to što je znao razvoj događaja to ga je lišavalo vizije... Keleksel zatrese glavom. Bio je zbunjen i uzbuđen. Još jednom prelete pogledom preko posade. Predstavljali su raznobojnu kockarsku tablu u ogromnoj prostoriji; boja svake uniforme označavala je dužnosti onoga koji ju je nosio - crvena polja sačinjavali su flaterski piloti, narandžasto sa crnim nosili su strelci, zeleno stalna posada priče, žuto upravljači i serviseri, ljubičasto glumci, a belo garderoberi. Tu i tamo bilo je crnih tačkica koje su predstavljale manipulante, zamenike režisera, jednom reči Frafinov uži krug.
<BR>&nbsp;&nbsp;&nbsp;&nbsp;&nbsp;Grupa blizu pozornice se razišla, a umesto nje pojavio se Frafin koji se hitro popeo na pozornicu i došao do samog središta, praznog kruga žiže slike. Bio je to promišljen korak koji ga je izjednačio sa akcijom što se u tom prostoru odvijala pre samo nekoliko trenutaka.
<BR>&nbsp;&nbsp;&nbsp;&nbsp;&nbsp;Keleksel se naže napred da bi bolje video režisera. Tamo dole, Frafin je izgledao kao neki suvonjav čovečuljak u crnom ogrtaču; pramen ebanosne kose prekrivao mu je srebrnastu kožu čela, dok su mu usta bila duboko usečena, sa veoma uvučenom gornjom usnom. Odjednom mu se učinio sličan nečem iz senkovitih međa dalekog carstva punog opasnosti koga nijedan Hem nikada nije ugledao. Bilo je nečeg upadljivo individualnog u njemu.
<BR>&nbsp;&nbsp;&nbsp;&nbsp;&nbsp;On podiže svoje upale oči i pogledom potraži Keleksela.
<BR>&nbsp;&nbsp;&nbsp;&nbsp;&nbsp;Empateatar utonu u tišinu sličnu zadržanom dahu. Napregnuta lica posade usredsrediše se na pozornicu slike.
<BR>&nbsp;&nbsp;&nbsp;&nbsp;&nbsp;"Još jednom ću vam ponoviti", reče Frafin, milujući vazduh glasom. "Cilj nam je da postignemo tananost."
<BR>&nbsp;&nbsp;&nbsp;&nbsp;&nbsp;Frafin ponovo podiže pogled prema Kelekselu.
<BR>&nbsp;&nbsp;&nbsp;&nbsp;&nbsp;"Ne mislite dovoljno na gledaoce", reče. Glas mu odjednom postade hladan.
<BR>&nbsp;&nbsp;&nbsp;&nbsp;&nbsp;Empateatrom prostruja uzbuđeni žamor.
<BR>&nbsp;&nbsp;&nbsp;&nbsp;&nbsp;"Ne smemo dozvoliti da naš gledalac prejako oseti užas", reče Frafin. "Treba mu dati do znanja da je užas prisutan. Ne potencirajte to iskustvo. Dopustite mu da uživa u zabavnom nasilju, smešnoj smrti. Gledalac ne sme da pomisli da se njime manipuliše. Ima ovde mnogo važnijih stvari od ustrojstva zapleta u kojima možemo da uživamo."
<BR>&nbsp;&nbsp;&nbsp;&nbsp;&nbsp;Keleksel razabra neizgovorene poruke u Frafinovim rečima. Bila je to nesumnjiva pretnja, da. On oseti oko sebe igru osećanja koja ga začudi.
<BR>&nbsp;&nbsp;&nbsp;&nbsp;&nbsp;Moram doći do jednog od tih domorodaca kako bih mogao da ga pobliže proučim u slobodnim časovima, pomisli Keleksel.
<BR>&nbsp;&nbsp;&nbsp;&nbsp;&nbsp;Učini mu se da je ova misao pravi ključ za zabravljena vrata iskušenja. U Kelekselove misli odjednom se naseli žena iz Frafinove priče. Ime joj je tako egzotično zvučalo - Rut. Crvenokosa Rut. Bilo je u njoj nešto od Subistvorenja, a Subiji su bili poznati po svojoj sposobnosti da Hemima pruže velika erotska zadovoljstva. Keleksel se seti jedne Subi koju je nekada posedovao. Ona je, tako mu se bar činilo, veoma brzo iskopnela. Tako je to sa smrtnim bićima kada im se život uporedi sa besmrtnošću Hema.
<BR>&nbsp;&nbsp;&nbsp;&nbsp;&nbsp;Možda bih mogao da ispitam tu Rut, pomisli Keleksel. Za Frafinove ljude predstavljaće sitnicu da mi je ovamo dovedu.
<BR>&nbsp;&nbsp;&nbsp;&nbsp;&nbsp;"Tananost", reče Frafin. "Publika mora stalno da bude ravnodušno svesna. Razmišljajte o priči kao o obliku plesa, ne kao o nečem stvarnom, kao što je to slučaj sa našim životima, već kao o zanimljivom odblesku bajki Hema. Do sada ste svi morali već da shvatite cilj priče. Gledajte da se pridržavate tog cilja sa odgovarajućom tananošću."
<BR>&nbsp;&nbsp;&nbsp;&nbsp;&nbsp;Frafin teatralnim pokretom ruke obavi crni ogrtač oko tela, zadovoljan što mu je gest tako maestralno uspeo. Okrenu leđa publici i siđe sa pozornice.
<BR>&nbsp;&nbsp;&nbsp;&nbsp;&nbsp;Bila je to dobra posada, podseti se Frafin. Oni bi svoje zadatke izvršili sa uvežbanom tačnošću. Ovu zabavnu priču treba preneti na kalemove. Možda bismo je čak mogli prodati kao međuigru, kao primer umetničke spretnosti. Ali nije važno; poslužila bi svrsi čak i kada bi samo zavela Keleksela - tu i tamo pomalo straha i pokoja želja svaki njegov pokret pomno prate snimatelji. Svaki pokret.
<BR>&nbsp;&nbsp;&nbsp;&nbsp;&nbsp;On prođe kroz službenu cev u dnu scene i obre se među plavim zidovima hodnika iza pozornice, koji se zakrivljeno spuštao pored magacina do njegovih odaja. Frafin pusti da ga zahvati usisno polje i ponese u blagoj zamućenosti pored bešavnih projekcija stepenica.
<BR>&nbsp;&nbsp;&nbsp;&nbsp;&nbsp;Gotovo da mi je bilo žao Keleksela, pomisli on.
<BR>&nbsp;&nbsp;&nbsp;&nbsp;&nbsp;Očigledno je osetio odbojnost pri prvom suočenju sa idejom pojedinačnog nasilja. Ali kako se samo izgubio za vreme scene sukoba među domorocima.
<BR>&nbsp;&nbsp;&nbsp;&nbsp;&nbsp;Tako lako se poistovećujemo sa pojedinačnim nasiljem, pomisli Frafin. Neko bi mogao čak pomisliti da smo u prošlosti stvarno doživeli slična iskustva.
<BR>&nbsp;&nbsp;&nbsp;&nbsp;&nbsp;On oseti da mu se oklop, odnosno koža, refleksno skupio pri iznenadnom nemiru nestalnog osećanja. Frafin proguta knedlu i zaustavi usisivač na stepenici ispred svog salona.
<BR>&nbsp;&nbsp;&nbsp;&nbsp;&nbsp;Beskonačnost njegove vlastite lične priče odjednom ga užasnu. Oseti da se nalazi na ivici zastrašujućih otkrića i uplaši se čudovišta svesti koja su ga vrebala iz večnosti pred njim. Tamo su se nalazile stvari koje nije želeo da vidi.
<BR>&nbsp;&nbsp;&nbsp;&nbsp;&nbsp;Frafina obuze nemoćni bes. Zažele da pesnicom nasrne na večnost, da utiša skrivene glasove koji ga zapljuskuju brbljanjem. A onda oseti da ga bes prolazi i pomisli: Biti besmrtan zahteva često dobijanje moralne anestezije.
<BR>&nbsp;&nbsp;&nbsp;&nbsp;&nbsp;Bila je to tako čudna pomisao, da je odagnala strah iz njega. On uđe u srebrnastu toplinu salona, pitajući se odakle mu ta misao.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Iznenadni nalet vetra stresao je kišne kapi s lišća i raspršio ih.
<BR>&nbsp;&nbsp;&nbsp;&nbsp;&nbsp;Rut se oslobodi njegovog zagrljaja. "Hajde da se prošetamo."
<BR>&nbsp;&nbsp;&nbsp;&nbsp;&nbsp;"Po mraku?"
<BR>&nbsp;&nbsp;&nbsp;&nbsp;&nbsp;"Poznajem put. Sem toga, jahački klub je sada osvetljen. Svetla iz bolnice vide se svake večeri preko doline. Automatska su."
<BR>&nbsp;&nbsp;&nbsp;&nbsp;&nbsp;"Verovatno će da počne kiša."
<BR>&nbsp;&nbsp;&nbsp;&nbsp;&nbsp;"Onda ću moći i da plačem. Obrazi će mi već biti vlažni."
<BR>&nbsp;&nbsp;&nbsp;&nbsp;&nbsp;"Rut... draga... ja..."
<BR>&nbsp;&nbsp;&nbsp;&nbsp;&nbsp;"Povedi me u šetnju... kao nekada."
<BR>&nbsp;&nbsp;&nbsp;&nbsp;&nbsp;Još je oklevao. Prožeo bi ga strah pri pomisli na šumarak... pritisak, gotovo zvuk. On dođe do kola, ispruži ruku i pronađe naočari. Zatim ih stavi, pogleda unaokolo - ništa. Ni mušice, ni znaka od nečeg čudnog... osim prisustva izvesnog pritiska.
<BR>&nbsp;&nbsp;&nbsp;&nbsp;&nbsp;"Neće ti biti potrebne naočari", reče Rut, i uze ga za ruku.
<BR>&nbsp;&nbsp;&nbsp;&nbsp;&nbsp;Furlou oseti da u trenutku nije mogao da progovori usled iznenadnog bola u grlu. Pokuša da razmotri svoj strah, ali zebnja nije bila vezana za njega. Plašio se za Rut.
<BR>&nbsp;&nbsp;&nbsp;&nbsp;&nbsp;"Hajde", reče ona.
<BR>&nbsp;&nbsp;&nbsp;&nbsp;&nbsp;On je pusti da ga povede preko trave put jahačke staze. Tama iskrsnu poput oštre demarkacione linije čim su napustili šumarak eukaliptusa, na prvoj uzvišici, kroz borove i nisko rastinje koje se protezalo duž jahačke staze kluba. Posvuda raspoređene svetiljke za noćno jahanje bile su pričvršćene za drveće i mokro su svetlucale kroz nakvašeno lišće. Uprkos popodnevnoj kiši, utabana staza pod njihovim nogama bila je čvrsta.
<BR>&nbsp;&nbsp;&nbsp;&nbsp;&nbsp;"Noćas je staza samo naša", reče Rut. "Niko neće doći zbog kiše." Ona ga steže za ruku.
<BR>&nbsp;&nbsp;&nbsp;&nbsp;&nbsp;Nije samo naša, pomisli Furlou. Mogao je da oseti nečije prisustvo u blizini što je lebdelo u vazduhu... pomno i opasno. On spusti pogled na Rut. Crvena kosa joj je vlažno svetlucala pri slaboj svetlosti iznad njihovih glava. Okruživalo ga je osećanje obeshrabrujuće tišine a nekog čudnog pritiska. Utabana staza gotovo je potpuno prigušivala korake.
<BR>&nbsp;&nbsp;&nbsp;&nbsp;&nbsp;Ludo osećanje, pomisli on. Kada bi mi ga opisao neki pacijent, smesta bih počeo da tragam za izvorom samoobmane.
<BR>&nbsp;&nbsp;&nbsp;&nbsp;&nbsp;"Često sam ovuda šetala kao dete", reče Rut. "Bilo je to pre nego što su postavili svetiljke za noćne zabave. Zamrzela sam ovo mesto od kada su postavili svetiljke za..."
<BR>&nbsp;&nbsp;&nbsp;&nbsp;&nbsp;"Šetala si ovde po mraku?" upita on.
<BR>&nbsp;&nbsp;&nbsp;&nbsp;&nbsp;"Da. Nikad ti to nisam rekla, zar ne?"
<BR>&nbsp;&nbsp;&nbsp;&nbsp;&nbsp;"Nisi."
<BR>&nbsp;&nbsp;&nbsp;&nbsp;&nbsp;"Vazduh je tako svež posle kiše." Ona duboko uzdahnu.
<BR>&nbsp;&nbsp;&nbsp;&nbsp;&nbsp;"Zar ti roditelji nisu branili? Koliko ti je bilo godina?"
<BR>&nbsp;&nbsp;&nbsp;&nbsp;&nbsp;"Oko jedanaest, čini mi se. Roditelji nisu znali. Uvek su bili toliko zaposleni oko zabava i sličnih stvari."
<BR>&nbsp;&nbsp;&nbsp;&nbsp;&nbsp;Jahačka staza ukrštala se kod malog proplanka sa tamnom stazom koja je vodila nalevo preko brisanog prostora do potpornog zida. Prođoše kroz rupu u zidu, spustiše se niz nekoliko stepenika, a zatim popeše na katranisani vrh nadzemnog rezervoara za vodu. Ispod njih su gradska svetla širila vlažan somot dragulja preko noći. Svetla su izlivala narandžasti sjaj naspram niskih oblaka.
<BR>&nbsp;&nbsp;&nbsp;&nbsp;&nbsp;Furlou je sada još jače osećao čudan pritisak. Pogledao je naviše i okolo, nije bilo ničeg. Zatim baci pogled nadole, prema Rutinom bledosivom licu.
<BR>&nbsp;&nbsp;&nbsp;&nbsp;&nbsp;"Kada smo dolazili ovamo obično bi rekao 'Smem li da te poljubim?'" reče ona. "A ja bih odgovarala: 'Nadala sam se da ćeš me to pitati'."
<BR>&nbsp;&nbsp;&nbsp;&nbsp;&nbsp;Rut se okrenu, pribi uz njega i podiže pogled. Kada se sagnuo da je poljubi, zaboravio je na sva strahovanja i na nejasan pritisak. Za trenutak je izgledalo da se vreme vratilo unazad, da se ono sa Denverom i Nevom nikad nije dogodilo. Ali toplina poljupca, način na koji se njeno telo privilo uz njegovo, ispuniše ga sve jačim čuđenjem. On se odmaknu.
<BR>&nbsp;&nbsp;&nbsp;&nbsp;&nbsp;"Rut, ja..."
<BR>&nbsp;&nbsp;&nbsp;&nbsp;&nbsp;Ona mu položi prst na usta. "Ne govori." A zatim: "Endi, zar nikada nisi poželeo da odeš u motel sa mnom?"
<BR>&nbsp;&nbsp;&nbsp;&nbsp;&nbsp;"Do vraga ! Mnogo puta, ali..."
<BR>&nbsp;&nbsp;&nbsp;&nbsp;&nbsp;"Nikada mi nisi prišao na pravi način."
<BR>&nbsp;&nbsp;&nbsp;&nbsp;&nbsp;Oseti da ga ismejava, te stoga ljutito reče: "Voleo sam te!"
<BR>&nbsp;&nbsp;&nbsp;&nbsp;&nbsp;"Znam", prošaputa ona.
<BR>&nbsp;&nbsp;&nbsp;&nbsp;&nbsp;"Nisam želeo da se valjamo po senu. Želeo sam... do đavola, želeo sam da vodim ljubav s tobom, da imamo decu, čitavu gomilu."
<BR>&nbsp;&nbsp;&nbsp;&nbsp;&nbsp;"Kako sam bila glupa", prošaputa ona.
<BR>&nbsp;&nbsp;&nbsp;&nbsp;&nbsp;"Draga, šta ćeš uraditi? Hoćeš... li... se..." Oklevao je.
<BR>&nbsp;&nbsp;&nbsp;&nbsp;&nbsp;"Razvesti?" upita ona. "Naravno, posle."
<BR>&nbsp;&nbsp;&nbsp;&nbsp;&nbsp;"Posle... suđenja."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tako je to u malom gradu", reče on. "Svako se meša u tuđe stvari, koje ga se uopšte ne tiču."
<BR>&nbsp;&nbsp;&nbsp;&nbsp;&nbsp;"Za jednog psihologa, to je već veoma zamršena rečenica", reče ona, a zatim se priljubi uz njega; ostali su tako tiho da stoje, dok se Furlou ne priseti nejasnog pritiska i poče da ga traži u svesti kao da je u pitanju bolestan zub. Da, još je bio tamo. Čim se opustio, ispuni ga duboka uznemirenost.
<BR>&nbsp;&nbsp;&nbsp;&nbsp;&nbsp;"Stalno mislim na majku", reče Rut.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"I ona je volela mog oca."
<BR>&nbsp;&nbsp;&nbsp;&nbsp;&nbsp;U stomaku mu se nastani hladnoća. On zausti da nešto kaže, ali ne reče ništa, budući da je iznenada opazio neku kretnju naspram narandžastog sjaja oblaka pravo pred njima. Između oblaka pomolio se neki predmet i ostao da lebdi na razdaljini od oko stotinu jardi, gotovo okomito iznad rezervoara i na veoma povoljnom položaju. Furlou je uspeo da razabere oblik predmeta naspram sjaja u pozadini; četiri svetlucave cevaste noge ispod fluorescentne zelene kupole. Oko podnožja svake noge okretao se krug svetiljki duginih boja.
<BR>&nbsp;&nbsp;&nbsp;&nbsp;&nbsp;"Endi! Boli me."
<BR>&nbsp;&nbsp;&nbsp;&nbsp;&nbsp;On shvati da ju je u trenutku šoka stegao u naručje i lagano olabavi stisak.
<BR>&nbsp;&nbsp;&nbsp;&nbsp;&nbsp;"Okreni se", prošaputa on. "Reci mi šta vidiš tamo, naspram oblaka."
<BR>&nbsp;&nbsp;&nbsp;&nbsp;&nbsp;Ona se zbunjeno namrgodi, okrenu se i zagleda prema gradu. "Gde?"
<BR>&nbsp;&nbsp;&nbsp;&nbsp;&nbsp;"Malo iznad nas - pravo napred naspram oblaka."
<BR>&nbsp;&nbsp;&nbsp;&nbsp;&nbsp;"Ništa ne vidim."
<BR>&nbsp;&nbsp;&nbsp;&nbsp;&nbsp;Predmet poče da se približava. Furlou je sada mogao da razazna obličja iza zelene kupole. A onda se ona pomešaše sa maglovitom, fluorescentnom svetlošću. Dugin sjaj ispod cevastih nogu poče da bledi.
<BR>&nbsp;&nbsp;&nbsp;&nbsp;&nbsp;"U šta to gledaš?" upita Rut. "Šta je to?"
<BR>&nbsp;&nbsp;&nbsp;&nbsp;&nbsp;Ruka mu je bila prebačena preko njenog ramena i on oseti da Rut drhti. "Eno tamo", reče on pokazujući. "Pogledaj pravo tamo."
<BR>&nbsp;&nbsp;&nbsp;&nbsp;&nbsp;Ona se pognu napred i zagleda u pravcu koji joj je rukom označavao. "Ništa ne vidim - samo oblake."
<BR>&nbsp;&nbsp;&nbsp;&nbsp;&nbsp;On skide naočari. "Evo ti. Pogledaj kroz njih. Čak i bez naočara Furlou je mogao da vidi obrise predmeta. I dalje se kretao duž obronka brda - dolazeći sve bliže... i bliže."
<BR>&nbsp;&nbsp;&nbsp;&nbsp;&nbsp;Rut stavi naočale i pogleda u pravcu mesta na koje je on pokazivao. "Ja... nešto tamno i nejasno", reče ona. "Liči na... dim ili oblak... ili... insekte. Je li to roj insekata?"
<BR>&nbsp;&nbsp;&nbsp;&nbsp;&nbsp;Furlou oseti da su mu usta suva. Grlo mu se bolno stezalo. On zatraži da mu vrati naočari i pogleda u predmet koji se kretao. Prilike unutar kupole bile su sada dosta razgovetne. On ih izbroja pet: pet pari očiju buljilo je u njega.
<BR>&nbsp;&nbsp;&nbsp;&nbsp;&nbsp;"Endi! Sta ti to vidiš?."
<BR>&nbsp;&nbsp;&nbsp;&nbsp;&nbsp;"Mislićeš da sam poludeo."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;On duboko uzdahnu i opisa joj predmet.
<BR>&nbsp;&nbsp;&nbsp;&nbsp;&nbsp;"Unutra je petoro ljudi?"
<BR>&nbsp;&nbsp;&nbsp;&nbsp;&nbsp;"Možda su ljudi, ali veoma su mali. Kao da su visoki samo oko tri stope."
<BR>&nbsp;&nbsp;&nbsp;&nbsp;&nbsp;"Endi plašiš me. Zašto me plašiš?"
<BR>&nbsp;&nbsp;&nbsp;&nbsp;&nbsp;"I sam se plašim."
<BR>&nbsp;&nbsp;&nbsp;&nbsp;&nbsp;Ona se ponovo privi uz njega. "Jesi li siguran da vidiš to... to... Ja ništa ne vidim."
<BR>&nbsp;&nbsp;&nbsp;&nbsp;&nbsp;"Vidim ih jasno kao što tebe vidim. Ako je to opsena, onda je izuzetno savršena."
<BR>&nbsp;&nbsp;&nbsp;&nbsp;&nbsp;Dugina svetlost ispod cevastih nogu postala je tamnoplava. Predmet se spustio još niže i ostao da lebdi na udaljenosti od oko petnaest jardi, u istom nivou sa njima.
<BR>&nbsp;&nbsp;&nbsp;&nbsp;&nbsp;"Možda je to neka vrsta helikoptera", reče Rut.
<BR>&nbsp;&nbsp;&nbsp;&nbsp;&nbsp;"Ili... Endi, i dalje ga ne vidim."
<BR>&nbsp;&nbsp;&nbsp;&nbsp;&nbsp;"Opiši mi šta vidiš..." On uperi prst u... "eno tamo."
<BR>&nbsp;&nbsp;&nbsp;&nbsp;&nbsp;"Malu izmaglicu. Izgleda kao da će ponovo početi kiša."
<BR>&nbsp;&nbsp;&nbsp;&nbsp;&nbsp;"Petljaju oko neke četvrtaste mašine", reče on.
<BR>&nbsp;&nbsp;&nbsp;&nbsp;&nbsp;"Vidim i nešto slično kratkoj anteni. Antena svetluca. Pokazuju na nas."
<BR>&nbsp;&nbsp;&nbsp;&nbsp;&nbsp;"Endi, plašim se." Drhtala je u njegovom naručju.
<BR>&nbsp;&nbsp;&nbsp;&nbsp;&nbsp;"Mislim... da će biti bolje da se izgubimo odavde", reče on. Napregnu se da korakne, ali shvati da ne može ni da se pomakne.
<BR>&nbsp;&nbsp;&nbsp;&nbsp;&nbsp;"Ja... ne mogu... da se pomerim", prošaputa Rut.
<BR>&nbsp;&nbsp;&nbsp;&nbsp;&nbsp;Mogao je da čuje kako joj zubi cvokoću, ali sopstveno telo kao da mu je bilo sleđeno i zacementirano.
<BR>&nbsp;&nbsp;&nbsp;&nbsp;&nbsp;"Endi, ne mogu da se pomerim!" U glasu joj se osećala histerija. "Jesu li još tu?"
<BR>&nbsp;&nbsp;&nbsp;&nbsp;&nbsp;"Uperuju neki aparat prema nama", promrmlja on. Glas kao da mu je dopirao sa velike udaljenosti, iz neke druge sobe. "Oni su nas prikovali. Jesi li sigurna da ništa ne vidiš?"
<BR>&nbsp;&nbsp;&nbsp;&nbsp;&nbsp;"Ništa! Mali izmagličasti oblak, ništa više."
<BR>&nbsp;&nbsp;&nbsp;&nbsp;&nbsp;Furlou odjednom pomisli da je devojka jednostavno jogunasta. Svako je mogao da vidi tu stvar pravo ispred njih! Obuze ga, jak bes. Zašto neće da prizna šta vidi? Eno tamo! Mrzeo ju je što je toliko jogunasta. Obuze ga iracionalna osornost, što ga nagna da preispita vlastito ponašanje.
<BR>&nbsp;&nbsp;&nbsp;&nbsp;&nbsp;Kako mogu da osećam mržnju prema Rut? Ja je volim.
<BR>&nbsp;&nbsp;&nbsp;&nbsp;&nbsp;Kao da ga je ta misao oslobodila, Furlou shvati da može da pokreće noge. On poče da se povlači, vukući Rut za sobom. Predstavljala je težak, nepokretan teret. Stopala su joj oštro škripala na šljunku posutom po površini rezervoara.
<BR>&nbsp;&nbsp;&nbsp;&nbsp;&nbsp;Njegovo kretanje izazvalo je užurbanu aktivnost među bićima ispod zelene kupole. Žagorili su i komešali se nad četvrtastom alatkom. Furlou oseti bolan grč u grudima. Svako udisanje i izdisanje zahtevalo je jaku koncentraciju. Ipak je nastavio da se povlači i vuče Rut za sobom. Opustila mu se u naručju. On naiđe na stepenik i umalo ne pade, a zatim poče polako da se uspinje uz stepenice.
<BR>&nbsp;&nbsp;&nbsp;&nbsp;&nbsp;Rut je bila veoma teška.
<BR>&nbsp;&nbsp;&nbsp;&nbsp;&nbsp;"Endi", zadahta ona. "Ne mogu da dišem."
<BR>&nbsp;&nbsp;&nbsp;&nbsp;&nbsp;"Izdrži još... malo", odvrati on.
<BR>&nbsp;&nbsp;&nbsp;&nbsp;&nbsp;Već su se nalazili na vrhu stepenica, a onda se brzo provukoše kroz rupu u kamenom zidu. Kretanje im je postalo nekako lakše, mada je još mogao da vidi taj prokleti predmet kako lebdi s druge strane rezervoara. Svetlucava antena i dalje je bila uperena u njega.
<BR>&nbsp;&nbsp;&nbsp;&nbsp;&nbsp;Rut poče da pokreće noge, a zatim se okrenu i zajedno othramaše do jahačke staze. Svaki korak im je bivao sve lakši. Furlou ju je čuo kako udiše vazduh punim plućima. Iznenada, kao da ih je neko oslobodio velikog tereta, mogli su ponovo normalno da vladaju mišićima.
<BR>&nbsp;&nbsp;&nbsp;&nbsp;&nbsp;Okrenuše se.
<BR>&nbsp;&nbsp;&nbsp;&nbsp;&nbsp;"Nestao je", reče Furlou.
<BR>&nbsp;&nbsp;&nbsp;&nbsp;&nbsp;Uzvratila mu je ljutito, što ga je zapanjilo. "Šta si to pokušao da učiniš, Endi Furlou? Na smrt si me isprepadao."
<BR>&nbsp;&nbsp;&nbsp;&nbsp;&nbsp;"Video sam ono što sam ti opisao", reče on. "Ti to možda nisi videla, ali si ga sigurno osetila."
<BR>&nbsp;&nbsp;&nbsp;&nbsp;&nbsp;"Histerična paraliza", reče ona.
<BR>&nbsp;&nbsp;&nbsp;&nbsp;&nbsp;"Ščepalo nas je oboje u istom trenutku, a takođe istovremeno i oslobodilo", reče on.
<BR>&nbsp;&nbsp;&nbsp;&nbsp;&nbsp;"Ma nemoj!"
<BR>&nbsp;&nbsp;&nbsp;&nbsp;&nbsp;"Rut, video sam upravo ono što sam i opisao."
<BR>&nbsp;&nbsp;&nbsp;&nbsp;&nbsp;"Leteće tanjire!" prosikta ona.
<BR>&nbsp;&nbsp;&nbsp;&nbsp;&nbsp;"Ne... pa, možda. Ali bio je tamo!" Bio je ljut, jer se branio. Racionalni deo njega uviđao je besmislenost upravo proteklih minuta. Da to ipak nije bila prikaza? Ne! On zatrese glavom. "Draga, video sam..."
<BR>&nbsp;&nbsp;&nbsp;&nbsp;&nbsp;"Ne nazivaj me dragom!"
<BR>&nbsp;&nbsp;&nbsp;&nbsp;&nbsp;On je zgrabi za ramena i potrese. "Rut! Pre dva minuta si govorila da me voliš. Zar si u stanju tako lako da se menjaš?"
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Traži li neko od tebe da me mrziš?"
<BR>&nbsp;&nbsp;&nbsp;&nbsp;&nbsp;"Šta?" Ona se zagleda u njega, lica pobledelog od svetlosti koja je dopirala kroz drveće tamo pozadi. On pokaza glavom prema cisterni. "Naljutio sam se na tebe... mrzeo sam te. Rekao sam sebi da je tako nešto nemoguće. Da te ja volim. U tom trenutku sam opet mogao da se pokrenem. Mržnju sam osetio... upravo u času kada su uperili svoju mašinu u nas."
<BR>&nbsp;&nbsp;&nbsp;&nbsp;&nbsp;"Kakvu mašinu?"
<BR>&nbsp;&nbsp;&nbsp;&nbsp;&nbsp;"Neku kutiju sa svetlucavim šipkama ili antenama koje su virile iz nje."
<BR>&nbsp;&nbsp;&nbsp;&nbsp;&nbsp;"Pokušavaš li ti to da mi kažeš kako su ti ćaknuti... koznašta u stanju da izazovu mržnju... ili...?"
<BR>&nbsp;&nbsp;&nbsp;&nbsp;&nbsp;"Izgleda da je tako."
<BR>&nbsp;&nbsp;&nbsp;&nbsp;&nbsp;"To je najluđa stvar koju sam ikad čula!" Ona mu okrenu leđa.
<BR>&nbsp;&nbsp;&nbsp;&nbsp;&nbsp;"Znam da je ludo, ali na to ispada." On posegnu za njenom rukom. "Hajde da se vratimo u kola."
<BR>&nbsp;&nbsp;&nbsp;&nbsp;&nbsp;Rut izvuče ruku. "Neću ni koraka napraviti dok mi ne objasniš šta se dogodilo tamo napolju."
<BR>&nbsp;&nbsp;&nbsp;&nbsp;&nbsp;"Ne umem da objasnim."
<BR>&nbsp;&nbsp;&nbsp;&nbsp;&nbsp;"Kako si ti mogao da vidiš, a ja ne?"
<BR>&nbsp;&nbsp;&nbsp;&nbsp;&nbsp;"Možda slučajno... moje oči, polarizovane naočari."
<BR>&nbsp;&nbsp;&nbsp;&nbsp;&nbsp;"Da li si siguran da pri nesreći u radlaboratoriji nisi pretrpeo i neku drugu povredu, sem one na očima?"
<BR>&nbsp;&nbsp;&nbsp;&nbsp;&nbsp;On obuzda bes. Tako je lako bilo naljutiti se. Uz određeni napor, uspe mu da ne povisi glas. "Držali su me na veštačkom bubregu čitavu nedelju i izvršili su sve moguće testove. Eksplozija je izazvala promenu u sistemu za razmenu jona u kupama mojih mrežnjača. I to je sve. Oštećenje nije stalno. Mislim da je ono što se dogodilo sa mojim očima, bez obzira na to šta to bilo, uzrok što sam u stanju da vidim ovakve stvari. Ne bi trebalo da ih vidim, ali mogu."
<BR>&nbsp;&nbsp;&nbsp;&nbsp;&nbsp;On joj se ponovo približi i uhvati je za ruku.
<BR>&nbsp;&nbsp;&nbsp;&nbsp;&nbsp;Napola je vukući za sobom, uputi se stazom. Malo kasnije ona uhvati korak uporedo sa njim.
<BR>&nbsp;&nbsp;&nbsp;&nbsp;&nbsp;"Ali šta bi oni mogli biti?"
<BR>&nbsp;&nbsp;&nbsp;&nbsp;&nbsp;"Ne znam, ali postoje." Molio ju je, mrzeći sebe zbog toga, ali Rut priđe bliže i zavuče svoju ruku pod njegovu.
<BR>&nbsp;&nbsp;&nbsp;&nbsp;&nbsp;"U redu, dragi, verujem ti. Video si ono što si video. Šta ćeš preduzeti u vezi s tim?"
<BR>&nbsp;&nbsp;&nbsp;&nbsp;&nbsp;Odvojiše se od staze i stigoše do šumarka eukaliptusa. Kola su predstavljala tamno obličje među senkama. Furlou se zaustavi pored njih.
<BR>&nbsp;&nbsp;&nbsp;&nbsp;&nbsp;"Je li mi teško poverovati?" upita on.
<BR>&nbsp;&nbsp;&nbsp;&nbsp;&nbsp;Ćutala je trenutak, a zatim reče, "Veoma je... teško."
<BR>&nbsp;&nbsp;&nbsp;&nbsp;&nbsp;"U redu", reče on. "Poljubi me."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Poljubi me. Da vidimo da li me stvarno mrziš."
<BR>&nbsp;&nbsp;&nbsp;&nbsp;&nbsp;"Endi, ti si..."
<BR>&nbsp;&nbsp;&nbsp;&nbsp;&nbsp;"Bojiš li se da me poljubiš?"
<BR>&nbsp;&nbsp;&nbsp;&nbsp;&nbsp;"Naravno da ne!"
<BR>&nbsp;&nbsp;&nbsp;&nbsp;&nbsp;"U redu, onda." On je privuče k sebi. Usne im se sretoše. Za trenutak, oseti da mu se opire, a zatim se opusti u njegovom zagrljaju, rukama ga obgrlivši oko vrata.
<BR>&nbsp;&nbsp;&nbsp;&nbsp;&nbsp;"Želim da ova mržnja potraje, ako se to može tim imenom nazvati", reče on.
<BR>&nbsp;&nbsp;&nbsp;&nbsp;&nbsp;"I ja."
<BR>&nbsp;&nbsp;&nbsp;&nbsp;&nbsp;Ona se ponovo priljubi uz njega.
<BR>&nbsp;&nbsp;&nbsp;&nbsp;&nbsp;Furlou oseti da mu je krv uzavrela. On se odmaknu jednim iznenadnim, odbrambenim pokretom.
<BR>&nbsp;&nbsp;&nbsp;&nbsp;&nbsp;"Ponekad poželim da nisi tako zatucani viktorijanac", reče ona. "Ali, možda te onda ne bih volela."
<BR>&nbsp;&nbsp;&nbsp;&nbsp;&nbsp;Ona skloni pramen crvene kose sa obraza. Kao joj je lice samo prozračno svetlucalo pri svetlosti lampi postavljenih duž staze za jahanje koja im je ostala za leđima. "Mislim da je bolje da te odvedem kući... k Sari."
<BR>&nbsp;&nbsp;&nbsp;&nbsp;&nbsp;"Ne želim da me vodiš kući."
<BR>&nbsp;&nbsp;&nbsp;&nbsp;&nbsp;"Ni ja ne želim da pođeš kući."
<BR>&nbsp;&nbsp;&nbsp;&nbsp;&nbsp;"Ali bolje da ipak pođem?"
<BR>&nbsp;&nbsp;&nbsp;&nbsp;&nbsp;"Bolje."
<BR>&nbsp;&nbsp;&nbsp;&nbsp;&nbsp;Ona mu položi ruke na grudi, a zatim ga blago odgurnu.
<BR>&nbsp;&nbsp;&nbsp;&nbsp;&nbsp;Oni uđoše u kola, nagnani iznenadnom, prijatnom nelagodnošću. Furlou upali motor, usredsredivši se na vožnju unazad do okretišta. Prednja svetla obasjaše konture korastog, smeđeg drveća. Svetla se odjednom ugasiše. Motor zakrklja i prestade da radi. Istog časa ščepa ga teško osećanje gušenja.
<BR>&nbsp;&nbsp;&nbsp;&nbsp;&nbsp;"Endi!" reče Rut. "Šta se dešava?"
<BR>&nbsp;&nbsp;&nbsp;&nbsp;&nbsp;Furlou primora sebe da se okrene na levu stranu, zapitavši se pri tom otkud zna kuda treba da pogleda. Spazio je četiri dugina snopa veoma blizu zemlje, cevaste noge i zelenu kupolu malo iznad šumarka. Brod je lebdeo tiho i preteći.
<BR>&nbsp;&nbsp;&nbsp;&nbsp;&nbsp;"Vratili su se", prošaputa on. "Eno tamo." Pokaza.
<BR>&nbsp;&nbsp;&nbsp;&nbsp;&nbsp;"Endi... Endi, bojim se." Ona se privi uz njega.
<BR>&nbsp;&nbsp;&nbsp;&nbsp;&nbsp;"Ma šta se dogodilo, ti me ne mrziš", reče on. "Voliš me. Upamti to. Voliš me. Nemoj da zaboraviš."
<BR>&nbsp;&nbsp;&nbsp;&nbsp;&nbsp;"Volim te." Glas joj je bio slab.
<BR>&nbsp;&nbsp;&nbsp;&nbsp;&nbsp;Bezrazložna ljutnja poče da obuzima Furloua. U prvi mah nije se odnosila ni na koga. Bio je to samo bes. Zatim je gotovo mogao da oseti kako pokušava da je usmeri na Rut.
<BR>&nbsp;&nbsp;&nbsp;&nbsp;&nbsp;"Želim da... te... mrzim", prošaputa ona.
<BR>&nbsp;&nbsp;&nbsp;&nbsp;&nbsp;"Ti me voliš", reče on. "Ne zaboravi to."
<BR>&nbsp;&nbsp;&nbsp;&nbsp;&nbsp;"Volim te. Oh, Endi, volim te. Ne želim da te mrzim... volim te."
<BR>&nbsp;&nbsp;&nbsp;&nbsp;&nbsp;Furlou podiže pesnicu i zamahnu njome prema zelenoj kupoli. "Mrzim njih", prosikta on. "Mrzim kopilad koja pokušavaju na ovaj način da raspolažu nama."
<BR>&nbsp;&nbsp;&nbsp;&nbsp;&nbsp;Osećao je kako se devojka trese i drhti na njegovom ramenu. "Ja... ih... mrzim", reče ona.
<BR>&nbsp;&nbsp;&nbsp;&nbsp;&nbsp;"Veruješ li mi, sada?"
<BR>&nbsp;&nbsp;&nbsp;&nbsp;&nbsp;"Da! Verujem ti!"
<BR>&nbsp;&nbsp;&nbsp;&nbsp;&nbsp;"Mogu li kola doživeti histeričnu paralizu?"
<BR>&nbsp;&nbsp;&nbsp;&nbsp;&nbsp;"Ne. Oh, Endi. Nisam mogla odjednom da počnem da te mrzim. Nisam mogla." On oseti bol u ruci od njenog stiska. "Šta su oni? Bože! Šta je to?"
<BR>&nbsp;&nbsp;&nbsp;&nbsp;&nbsp;"Mislim da nisu ljudska bića", reče Furlou.
<BR>&nbsp;&nbsp;&nbsp;&nbsp;&nbsp;"Šta ćemo sad?"
<BR>&nbsp;&nbsp;&nbsp;&nbsp;&nbsp;"Sve šta budemo mogli."
<BR>&nbsp;&nbsp;&nbsp;&nbsp;&nbsp;Krugovi duginih preliva ispod kupole promeniše se u plavo, ljubičasto i na kraju u crveno. Predmet poče da se penje uvis, udaljujući se od šumarka. Zatim se izgubi u tami. S njim nestade i osećanje pritiska.
<BR>&nbsp;&nbsp;&nbsp;&nbsp;&nbsp;"Otišlo je, je li tako?" prošaputa Rut.
<BR>&nbsp;&nbsp;&nbsp;&nbsp;&nbsp;"Otišlo je."
<BR>&nbsp;&nbsp;&nbsp;&nbsp;&nbsp;"Svetla su ti se upalila", reče ona.
<BR>&nbsp;&nbsp;&nbsp;&nbsp;&nbsp;On baci pogled prema kratkim svetlima. Kupasti snopovi farova stajali su zariveni u obližnji šumarak.
<BR>&nbsp;&nbsp;&nbsp;&nbsp;&nbsp;Tada se priseti oblika predmeta: kao džinovski pauk koji se okomio na njih. Naježi se. Kakva li su bila stvorenja iz preteće mašine?
<BR>&nbsp;&nbsp;&nbsp;&nbsp;&nbsp;Na površinu sećanja izbi mu jedna slika iz detinjstva: kao džinovski pauk.
<BR>&nbsp;&nbsp;&nbsp;&nbsp;&nbsp;Zidovi Oberonove palate napravljeni su od nogu pauka.
<BR>&nbsp;&nbsp;&nbsp;&nbsp;&nbsp;Da nisu bili vilenjaci, zlodusi.
<BR>&nbsp;&nbsp;&nbsp;&nbsp;&nbsp;Odakle potiču mitovi, zapita se on. Oseti kako u mislima istražuje stare staze i priseti se jedne strofe iz tih dana nevinosti...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zar ne vidiš onaj lepi put
<BR>&nbsp;&nbsp;&nbsp;&nbsp;&nbsp;što vijuga oko krasnog gaja
<BR>&nbsp;&nbsp;&nbsp;&nbsp;&nbsp;taj drum je za patuljka kut
<BR>&nbsp;&nbsp;&nbsp;&nbsp;&nbsp;gde sreća će noćas da nas spaja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Zar ne bi bilo bolje da krenemo?" upita Rut.
<BR>&nbsp;&nbsp;&nbsp;&nbsp;&nbsp;On upali motor. Kretnje su mu bile automatske.
<BR>&nbsp;&nbsp;&nbsp;&nbsp;&nbsp;"Ugasili su nam motor i isključili svetla", reče Rut. "Zašto su to učinili?"
<BR>&nbsp;&nbsp;&nbsp;&nbsp;&nbsp;Oni! pomisli on. Ne sumnja više.
<BR>&nbsp;&nbsp;&nbsp;&nbsp;&nbsp;On upravi kola prema izlasku iz šumarka, zatim niz padinu brda prema Moreno Drajvu.
<BR>&nbsp;&nbsp;&nbsp;&nbsp;&nbsp;"Šta ćemo da radimo?" upita Rut.
<BR>&nbsp;&nbsp;&nbsp;&nbsp;&nbsp;"A šta bismo mogli da radimo?"
<BR>&nbsp;&nbsp;&nbsp;&nbsp;&nbsp;"Ako budemo pričali o ovome, ljudi će reći da smo ludi. Pored toga... nas dvoje... tamo gore..."
<BR>&nbsp;&nbsp;&nbsp;&nbsp;&nbsp;U pravoj smo klopci, pomisli on. Na um mu takođe pade šta bi Vetaj rekao da mu ispriča noćašnje iskustvo. Kažeš da si bio sa tuđom ženom? Da li vas je osećanje krivice moglo dovesti do toga da vam se priviđaju iste stvari? A ako bi odrečno na to odgovorio i izložio svoju pretpostavku: Vilenjaci? Dragi moj Furlou, da li se dobro osećaš?
<BR>&nbsp;&nbsp;&nbsp;&nbsp;&nbsp;Rut se osloni na njega. "Endi, ako su u stanju da nas nateraju da mrzimo, mogu li nas naterati i da volimo?"
<BR>&nbsp;&nbsp;&nbsp;&nbsp;&nbsp;On skrenu kola s puta, isključi motor, povuče ručnu kočnicu i ugasi svetla. "Sada nisu ovde."
<BR>&nbsp;&nbsp;&nbsp;&nbsp;&nbsp;"Otkud da to znamo?"
<BR>&nbsp;&nbsp;&nbsp;&nbsp;&nbsp;On pogleda napolje u noć - tmina, nijedna zvezda nije se videla ispod ovih oblaka... ni traga od čudnog predmeta - ali iza drveća koje je oivičavalo put... šta?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Mogu li nas naterati da volimo?
<BR>&nbsp;&nbsp;&nbsp;&nbsp;&nbsp;Neka je prokleta što postavlja takva pitanja!
<BR>&nbsp;&nbsp;&nbsp;&nbsp;&nbsp;Ne! Ne smem je proklinjati, moram je voleti... moram...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Endi? Šta radiš?"
<BR>&nbsp;&nbsp;&nbsp;&nbsp;&nbsp;"Razmišljam."
<BR>&nbsp;&nbsp;&nbsp;&nbsp;&nbsp;"Endi, bez obzira na nas... još mi se cela ova stvar čini tako nestvarnom. Zar ne bi moglo postojati neko drugo objašnjenje? Hoću da kažem, prestanak rada motora... Motori ponekad zataje; svetla se gase. Zar ne?"
<BR>&nbsp;&nbsp;&nbsp;&nbsp;&nbsp;"Šta hoćeš od mene?" upita on. "Da kažem da, ja sam lud, obmanut, ja..."
<BR>&nbsp;&nbsp;&nbsp;&nbsp;&nbsp;Ona mu šakom prekri usne. "Želim samo da vodimo ljubav i nikada da ne prestanemo."
<BR>&nbsp;&nbsp;&nbsp;&nbsp;&nbsp;On poče da je uzima u zagrljaj, ali ga ona odgurnu. "Ne. Kada do toga dođe, hoću da budem sigurna da to želimo, a ne da nas neko primorava na to."
<BR>&nbsp;&nbsp;&nbsp;&nbsp;&nbsp;Do đavola i njena praktičnost! pomisli on. A zatim: ne! Volim je... ali da li je to ja volim? Je li to moj izbor?
<BR>&nbsp;&nbsp;&nbsp;&nbsp;&nbsp;"Endi? Hoćeš nešto da učiniš za mene?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Znaš kuću na Mančester aveniji... gde smo Nev i ja živeli... otac ga je, znaš, postavio za pomoćnika direktora. Zar ti još niko nije rekao da se zbog toga oženio sa mnom? Da bi dobio to mesto."
<BR>&nbsp;&nbsp;&nbsp;&nbsp;&nbsp;Furlou joj položi ruku na mišicu. "Želiš da on sazna... o nama?"
<BR>&nbsp;&nbsp;&nbsp;&nbsp;&nbsp;"Šta tu ima da se sazna?"
<BR>&nbsp;&nbsp;&nbsp;&nbsp;&nbsp;On vrati ruku na volan. "U redu, draga. Kako ti kažeš."
<BR>&nbsp;&nbsp;&nbsp;&nbsp;&nbsp;Ponovo upali motor i vrati kola na put. Vozili su se u tišini. Gume su škripale po mokrom kolovozu. Druga kola su u prolazu svetlucala farovima. Furlou podesi polarizujuća sočiva. Bilo je to veoma teško uraditi omogućiti mu da dobro vidi i istovremeno sprečiti bol od iznenadne svetlosti.
<BR>&nbsp;&nbsp;&nbsp;&nbsp;&nbsp;Rut uskoro reče: "Ne želim neprilike ili gužvu. Sačekaj me u kolima. Ako mi bude potrebna pomoć, pozvaću te."
<BR>&nbsp;&nbsp;&nbsp;&nbsp;&nbsp;"Sigurno ne želiš da pođem s tobom?"
<BR>&nbsp;&nbsp;&nbsp;&nbsp;&nbsp;"Neće on ništa pokušati ako zna da čekaš napolju."
<BR>&nbsp;&nbsp;&nbsp;&nbsp;&nbsp;On slegnu ramenima. Verovatno je bila u pravu. Do sada je već morala da upozna karakter Neva Hadsona. Ali Furloua je još nagrizalo osećanje potisnute osude. Podozrevao je da događaji koji su se zbili u poslednjih nekoliko dana, pa čak i noćašnji zloslutni susret, imaju nekog čudnog smisla.
<BR>&nbsp;&nbsp;&nbsp;&nbsp;&nbsp;"Zašto sam se udala za njega?" upita Rut. "Stalno se pitam. Sam bog zna, ja ne znam. Jednostavno se čini kao da se stiglo do tačke u kojoj..." Ona slegnu ramenima. "Posle ovog noćas sumnjam da iko od nas zna zašto čini ono što čini." Ona podiže pogled prema Furlou. "Zašto se sve ovo događa, dragi?"
<BR>&nbsp;&nbsp;&nbsp;&nbsp;&nbsp;U tome je problem, pomisli Furlou. Evo ključnog pitanja. Nije stvar u tome ko su ta stvorenja. Već... šta žele? Zašto se mešaju u naše živote?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Frafin pogleda sliku projektovanu iznad stola. Bio je to Lut, nadzornik broda, Hem širokog lica, čelične kože, grub i nagao u donošenju odluka, bez imalo uglađenosti. Posedovao je sve najbolje osobine potrebne onome ko vodi računa o mehaničkom vidu upravljanja, ali upravo ta svojstva sada su došla u sukob sa postavljenim mu zadatkom. Očigledno je izjednačavao uglađenost sa oprezom.
<BR>&nbsp;&nbsp;&nbsp;&nbsp;&nbsp;Jedan trenutak tišine bio je dovoljan da Lut shvati kako je režiser nezadovoljan. Frafin oseti pritisak obličja stolice i baci pogled na srebrnastu paučinu pantožive na drugom kraju salona. Da, Lut je bio kao taj instrument. Trebalo ga je tačno aktivirati.
<BR>&nbsp;&nbsp;&nbsp;&nbsp;&nbsp;Frafin pređe prstom preko Brode, pa reče, "Nisam ti naložio da poštediš imunog. Naređeno ti je da dovedeš ženku smesta!"
<BR>&nbsp;&nbsp;&nbsp;&nbsp;&nbsp;"Ako sam pogrešio, kajem se", reče Lut. "Ali postupio sam prema poslednjim uputstvima koja se odnose na imunog. Način na koji ste vi njegovu ženku dali drugome, način na..."
<BR>&nbsp;&nbsp;&nbsp;&nbsp;&nbsp;"On je samo bio zabavni izuzetak", reče Frafin. "Nju smesta treba dovesti ovamo i to neozleđenu. Taj uslov ne odnosi se ni na kog drugog domoroca koji pokuša da se umeša ili da vas omete u izvršenju ovog naređenja. Da li sam bio jasan?"
<BR>&nbsp;&nbsp;&nbsp;&nbsp;&nbsp;"Režiser je bio jasan."
<BR>&nbsp;&nbsp;&nbsp;&nbsp;&nbsp;"Bez odlaganja", reče Frafin.
<BR>&nbsp;&nbsp;&nbsp;&nbsp;&nbsp;Lutova slika izblede i nestade.
<BR>&nbsp;&nbsp;&nbsp;&nbsp;&nbsp;Frafin se uvali u stolicu. Operacija je prilično dobro napredovala... uprkos ovom zakašnjenju. On zamisli Luta kako pokušava da razdvoji ljubavnike, manipulišući njihovim osećanjima. Taj klipan je trebalo da bude svestan opasnosti takvog jednog poteza kada ima posla sa imunim.
<BR>&nbsp;&nbsp;&nbsp;&nbsp;&nbsp;Frafin se zakikota.
<BR>&nbsp;&nbsp;&nbsp;&nbsp;&nbsp;Rut iznenadi činjenica da uživa u besu koji je zgušnjavao sobu oko nje. Potisnuto osećanje, nastalo kao posledica događaja koje je malopre doživela sa Endijem, konačno je provalilo. Posmatrala je kako Nev nervozno lomi svoje ružičaste prste sa kožom naboranom na zglavcima kao u bebe. Znala je dobro u kojoj meri njegove ruke otkrivaju osećanja bez obzira na to kakvu masku navukao. Osam meseci koje je proživela s njim bili su dovoljni da ga sasvim dobro upozna. Bujica reči poteče sa njenih punih usana poput iverja bambusa, uperena da gane Nevovu odnegovanu dušu.
<BR>&nbsp;&nbsp;&nbsp;&nbsp;&nbsp;"Vrišti ako hoćeš o svom pravu kao muža", reče ona.. "Te stvari se sad tiču samo mene i ne želim da te vidim u blizini. Ohhh, znam zašto si se oženio mnome. Nisi me dugo obmanjivao, Neve. Ne dugo."
<BR>&nbsp;&nbsp;&nbsp;&nbsp;&nbsp;"Rut, ti..."
<BR>&nbsp;&nbsp;&nbsp;&nbsp;&nbsp;"Dosta! Napolju me čeka Endi. Pokupiću nekoliko stvari koje želim odavde i odlazim."
<BR>&nbsp;&nbsp;&nbsp;&nbsp;&nbsp;Nevovo široko i visoko čelo pokri se borama. Svojim okruglim očima buljio je prazno u nju. Opet ju je uhvatio bes i to je sve. Uživa u tome, nek je prokleta! Znam to po načinu na koji klima glavom poput omice... bludnice... omice... bludnice - omica-bludnica iz visokog društva.
<BR>&nbsp;&nbsp;&nbsp;&nbsp;&nbsp;Rut odvrati pogled od njega. Plašila se Neva kada tako bulji. Osvrnu se po sobi, pitajući se da li uopšte postoji nešto što bi želela da ponese. Bila je to soba Neva Hadsona u prepletenim, prigušeno crvenim i smeđim tonovima. Orijentalna starudija, veliki pijanino u jednom uglu, zatvorena kutija za violinu koja bi, kada bi se otvorila, otkrivala tri flaše pića i komplet čaša. Nevu se to dopadalo. "Hajde da se napijemo i pustimo neku lepu muziku, dušo." Na prozorima iza pijana nije bilo zavesa, tako da su unutra prodirali tama noći i svetlost baštenske svetiljke, video se travnjak, jama za roštilj, a baštenska garnitura od kovanog gvožđa belasala se u mraku, dok su se sa nje cedile kapi kiše.
<BR>&nbsp;&nbsp;&nbsp;&nbsp;&nbsp;"U Kaliforniji se računa zajednička imovina", reče Nev.
<BR>&nbsp;&nbsp;&nbsp;&nbsp;&nbsp;"Bolje bi ti bilo da ponovo zaviriš u zakon", reče ona. "Poslovi su moje nasledstvo."
<BR>&nbsp;&nbsp;&nbsp;&nbsp;&nbsp;"Nasledstvo?" upita on. "Ali otac ti je još živ."
<BR>&nbsp;&nbsp;&nbsp;&nbsp;&nbsp;Stajala je zagledana u noć, ne pružajući mu priliku da je isprovocira.
<BR>&nbsp;&nbsp;&nbsp;&nbsp;&nbsp;Do vraga s njom! pomisli on. Bolje da sam je prevario nego što sada moram da se cenkam oko poslova. Misli na ono kopile Endija Furloua. Želi ga, ali joj je potreban moj mozak za vođenje poslova. Ta ružna motka, taj dečak-muškarac u njenom krevetu! Neće ga dobiti; pobrinuću se za to.
<BR>&nbsp;&nbsp;&nbsp;&nbsp;&nbsp;"Ako odeš sa tim doktorom Furlouom, uništiću ga profesionalno, a uništiću i tebe", reče on.
<BR>&nbsp;&nbsp;&nbsp;&nbsp;&nbsp;Ona okrenu glavu u strahu, tako da joj je došao do izražaja grčki profil; crvena kosa bila joj je pokupljena pozadi u rep. Jedva primetan osmeh, koji joj je začas zaigrao na usnama, odmah je nestao.
<BR>&nbsp;&nbsp;&nbsp;&nbsp;&nbsp;"Neve, ti si ljubomoran?"
<BR>&nbsp;&nbsp;&nbsp;&nbsp;&nbsp;"Upozorio sam te."
<BR>&nbsp;&nbsp;&nbsp;&nbsp;&nbsp;"Oženio si se mnome zbog poslova", reče ona. "Šta te briga kako provodim slobodno vreme?" Zatim se okrenu prema njemu. Meškolji se samo ti svinjo od čoveka! Gde mi je pamet bila? Gde mi je pamet bila kada sam mogla tebe da pretpostavim Endiju? Da li mi je nešto sputalo osećanja, nateralo me da to uradim? Ona odjednom oseti slabost i strašnu mržnju. Da li je ijedan izbor ikada onaj pravi, pravi, pravi? Endijevo opredeljenje za stipendiju umesto za mene, njegove oči pune nevinosti, oh kako je to mrsko! Gde sam ja proćerdala svoju nevinost? Nepromišljenost kada je u pitanju animalnost tela i moć. Da li sam u Nevu izabrala moć? Ali dopustio je da mu oduzmem moć, i sada zbog toga mogu da ga mrzim.
<BR>&nbsp;&nbsp;&nbsp;&nbsp;&nbsp;"Kćeri ubice!" prosikta on.
<BR>&nbsp;&nbsp;&nbsp;&nbsp;&nbsp;Ona ga pogleda. Jesam li ja ovo izabrala? Zašto, zašto, zašto? Zbog usamljenosti, eto zašto. Bila sam sasvim sama, kada me je Endi napustio zbog stipendije, i tu se našao Nev. Nev, Nev uporno ljubazan poput lisice. Pijana, bila sam pijana i puna mržnje. Nev je iskoristio moju mržnju i u tome je bila sva njegova moć - mržnja, moja mržnja, moja mržnja, da onda nisam mrzela, bio bi bespomoćan. Ipak ga neću mrzeti ni ako stavi ruku na moje koleno, oh tako je ljubazan i malo više i eto nas već u krevetu, venčani, a Endi daleko u Denveru, a ja sam još usamljena.
<BR>&nbsp;&nbsp;&nbsp;&nbsp;&nbsp;"Idem", reče ona, "Endi će me odvesti kad Sare. Ako pokušaš da me zaustaviš, pozvaću ga i sasvim sam uverena da će te srediti."
<BR>&nbsp;&nbsp;&nbsp;&nbsp;&nbsp;Nevove uske, tanke usne još više se stegnuše. Okrugle oči se izdadoše kratkotrajnim bleskom, ali odmah potom maska se nađe na svom mestu. Uništiću ih oboje! Kučka trtlja o Endiju dobro pokazao sam ja već dragom starom poštenom Endiju dečaku sa usađenim kodeksom časti a šta bi rekla da sazna kako sam se ja založio da dobije stipendiju?
<BR>&nbsp;&nbsp;&nbsp;&nbsp;&nbsp;"Znaš li šta će grad o tome misliti", reče on. "Kakav otac, takva kći. Biće na mojoj strani. Znaš i sama."
<BR>&nbsp;&nbsp;&nbsp;&nbsp;&nbsp;Ona lupi nagom. "Svinjo!"
<BR>&nbsp;&nbsp;&nbsp;&nbsp;&nbsp;Naravno, Rut draga. Razljuti se i lupaj nogama poput divne životinje oh bože kako bih želeo da je odnesem u krevet upravo sada kad je ljuta i kada se bolno bacaka uvija i rastrže oh bože divna si kada si ljuta. Bolje ti odgovaram od Endija i ti bi to trebalo da znaš iste smo fele uzimamo ono što želimo i pljujemo na čast nema časti nema časti na nju na nju na nju kakva je samo životinja kada se naljuti ali zato i živimo da uzimamo dok se ne zasitimo i ne počne da se ushićuje Endijem vrati mu se ali Endi neće uzeti od mene naslednika oslobodiću ga se lako kao i prošli put i Rut će se puzeći vratiti svom uvek voljenom Nevu koji je skroz naskroz poznaje kada bih samo imao hrabrosti da te sada uvučem u spavaću sobu... pa oslobodiću se Endija na isti način kao i prvi put.
<BR>&nbsp;&nbsp;&nbsp;&nbsp;&nbsp;"Da se nagodimo", reče on. "Idi slobodno sa svojim ljubavnikom, ali ne mešaj se u to kako vodim poslove. Sama si rekla: šta se mene tiče kako provodiš slobodno vreme?"
<BR>&nbsp;&nbsp;&nbsp;&nbsp;&nbsp;Samo napred, kompromituj se, pomisli on. Imaću te.
<BR>&nbsp;&nbsp;&nbsp;&nbsp;&nbsp;Ona se okrenu, uputi se hodnikom, jednim naglim pokretom otvori vrata spavaće sobe i upali svetlo.
<BR>&nbsp;&nbsp;&nbsp;&nbsp;&nbsp;Nev ju je pratio u stopu. On zastade na vratima, posmatrajući je kako izvlači odeću iz ladice i ormana i kako je baca na krevet.
<BR>&nbsp;&nbsp;&nbsp;&nbsp;&nbsp;"Pa, šta misliš o tome?" upita on.
<BR>&nbsp;&nbsp;&nbsp;&nbsp;&nbsp;Ona s mukom istisnu nekoliko rečenica, svesna da time otkriva i više nego što je želela. "U redu! Zadrži poslove... ili šta već hoćeš. Znamo šta ti je najdragocenije." Ona se okrete i pogleda ga u lice, spremna da zaplače, ali trudeći se da to sakrije. "Ti si najomraženija osoba koju sam ikad srela! Ti nisi čovek." Ona rukom prekri usta. "Ne, nipošto nisi čovek."
<BR>&nbsp;&nbsp;&nbsp;&nbsp;&nbsp;"Šta to treba da..." On zausti, i zagleda se mimo nje prema francuskim vratima koja su vodila u otvoreno dvorište. "Rut..." Izgovorio je njeno ime kao u hropcu.
<BR>&nbsp;&nbsp;&nbsp;&nbsp;&nbsp;Ona se okrenu.
<BR>&nbsp;&nbsp;&nbsp;&nbsp;&nbsp;Kroz otvorena francuska vrata u sobu su ulazile tri zdepaste prilike odevene u zeleno. Njoj se njihove glave učiniše nekako čudno velike, oči nejasno osvetljene i zastrašujuće. Nosili su sa sobom kratke cevi od srebrnastog metala. Način na koji su se rasporedili i neočekivano uperili metalne cevi u one koji su se zatekli u sobi nosio je u sebi oholo osećanje moći.
<BR>&nbsp;&nbsp;&nbsp;&nbsp;&nbsp;Rut uhvati samu sebe kako razmišlja, dok ju je prožimalo čudno osećanje iznenađenja, o tome kako su otvorili francuska vrata, a da ih ona nije čula.
<BR>&nbsp;&nbsp;&nbsp;&nbsp;&nbsp;Iza nje, Nev reče bez daha: "Pogledaj ovamo! Ko..." Glas mu se prometnu u uplašeno siktanje, u zvuk koji ispušta probušeni balon. Tečno ćurlikanje poteče iz usta spodobe sa Rutine desne strane.
<BR>&nbsp;&nbsp;&nbsp;&nbsp;&nbsp;Ovo ne može biti, pomisli ona. Zatim: To su bića koja su nas uplašila u šumarku. Šta žele? Šta to rade?
<BR>&nbsp;&nbsp;&nbsp;&nbsp;&nbsp;Ona odjednom shvati da ne može da se pokrene. Glava joj je bila na mestu, svest jasna, ali nikakvi impulsi je nisu povezivali sa telom. Jedno stvorenje se pokrenu i stade pravo ispred nje čudan čovečuljak u zelenim hulahopkama; torzo mu je bio sakriven u vazdušastoj, ispupčenoj okruglini koja je pulsirala. Ona se seti Endijevog opisa onoga što je video: svetlucave oči...
<BR>&nbsp;&nbsp;&nbsp;&nbsp;&nbsp;Endi! Želela je da ga pozove, ali glas je nije slušao. Kako je zanosan i nežan izgledao svet!
<BR>&nbsp;&nbsp;&nbsp;&nbsp;&nbsp;Nešto promaknu pored nje i ona vide Neva kako hoda poput lutke na žici. Pogled joj se usredsredi na mrlju od nekog praška na njegovom ramenu i pulsirajućoj veni na slepoočnici. On se iznenada nagnu napred, isto onako čudno i marionetski, banuvši kruto kroz otvorena francuska vrata. Začu se tresak i lomljava stakla. Pod oko njega postade svetao i crveno mokar. On se zgrči i umiri.
<BR>&nbsp;&nbsp;&nbsp;&nbsp;&nbsp;Patuljasto biće ispred nje progovori na sasvim tečnom engleskom, "Nesrećan slučaj, zar ne?"
<BR>&nbsp;&nbsp;&nbsp;&nbsp;&nbsp;Nije smogla glasa da mu odgovori; oseti samo udaljeni užas, negde ispod prašnjavog talasanja, u samoj sebi. Rut zatvori oči, razmišljajući: Endi! Oh, Endi, pomozi mi!
<BR>&nbsp;&nbsp;&nbsp;&nbsp;&nbsp;Ponovo začu kako jedno od stvorenja govori onim žuboravim ćurlikanjem. Pokuša da otvori oči, ali ne uspe. Talasi tame prekriše i poslednje ostatke njene svesti. Kada je postala nesvesna svega što se događalo oko nje, um joj se usredsredi na jednu čudnu i važnu misao: Nemoguće je da se ovo događa, jer niko ne bi poverovao. Ovo je samo košmar.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Rut se probudi na nečem mekanom - ublažavajuća plavosiva svetlost. Oseti da se nalazi na krevetu, među svilenim i toplim prekrivačima. Shvati da je naga na postelji... ali da joj je toplo... toplo. Iznad nje nalazio se predmet ovalnog oblika prepun svetlucavih kristalnih faceta. Naočigled su menjale boju u zeleno, srebrno, žuto, plavo... Delovale su tako ospokojavajuće.
<BR>&nbsp;&nbsp;&nbsp;&nbsp;&nbsp;Tu negde, znala je to, nalazilo se nešto što je željno očekivalo da obrati pažnju na njega, ali to je bio paradoks. Celim bićem je osećala da ta važna stvar može da pričeka.
<BR>&nbsp;&nbsp;&nbsp;&nbsp;&nbsp;Okrenu glavu udesno. Odnekud je dopirala svetlost, ali nije mogla da odredi odakle svetlost odjednom postade žuta poput sećanja na sunčevu svetlost. Osvetljavala je čudnu odaju, zid postavljen nečim što se pokazalo da su knjige, niski ovalni sto pretrpan čudnim, zlatnim oblicima: kupe, pravougaoni rezervoari, pola ljuske jajeta. Bio je tu i prozor kroz koji je dopiralo tamno plavetnilo noći. Dok je gledala u njega, prozor postade metalno beo i na njemu se pojavi lice koje je gledalo u nju. Bilo je krupno, sa čudnom srebrnastom kožom, veoma uglasto i mestimično ravno, sa upalim, prodornim očima.
<BR>&nbsp;&nbsp;&nbsp;&nbsp;&nbsp;Rut oseti da bi trebalo da se uplaši toga lica, ali nije mogla da pronađe odgovarajući emocionalni odgovor.
<BR>&nbsp;&nbsp;&nbsp;&nbsp;&nbsp;Lica nestade i ona kroz prozor ugleda morsku obalu, stene koje je zapljuskivalo more, strme stene i svetlost sunca. Zatim sve opet prekri tama i ona shvati da to nije bio okvir za prozor.
<BR>&nbsp;&nbsp;&nbsp;&nbsp;&nbsp;Ispred te stvari nalazio se pokretni stalak koji je pridržavao ukoso postavljeni, mnogoredni predmet poput neke nadrealističke pisaće mašine.
<BR>&nbsp;&nbsp;&nbsp;&nbsp;&nbsp;Strujanje vazduha pomilova joj levu stranu tela. Bila je to prva hladna stvar s kojom se susrela od kada se probudila. Ona se okrete prema tom strujanju i ugleda ovalna vrata. Bila su otvorena, ali lišće irisa prianjalo je da ih zatvori. Na vratima je stajala jedna zdepasta prilika u zelenim hulahopkama, lice koje je kroz prozor buljilo u nju. Negde u njoj javi se reakcija koja je govorila: Ovo je gnusan, krivonog čovečuljak. Reakcija je odbila da izbije na površinu.
<BR>&nbsp;&nbsp;&nbsp;&nbsp;&nbsp;Široka, debelousna usta stvorenja se otvoriše. On reče, "Ja sam Keleksel." Glas mu je bio jednoličan. Prože je golicanjem.
<BR>&nbsp;&nbsp;&nbsp;&nbsp;&nbsp;Oči mu skliznuše preko njenog tela i ona prepoznade u njima silnu zloću i iznenadi se što je to nije nimalo odbilo. Ova soba je bila tako topla, a kristalni faceti iznad njene glave pokretali su se tako nežno i lepo.
<BR>&nbsp;&nbsp;&nbsp;&nbsp;&nbsp;"Smatram da ste veoma privlačni", reče Keleksel. "Ne sećam se da sam ikada bio privučen ovako snažno, ovakvim magnetizmom."
<BR>&nbsp;&nbsp;&nbsp;&nbsp;&nbsp;On obiđe oko mesta na kome je ležala.
<BR>&nbsp;&nbsp;&nbsp;&nbsp;&nbsp;Rut ga je pratila pogledom, posmatrajući ga kako barata po tastaturi na mašini postavljenoj na pokretnom stalku. Prože je prijatno drhtanje i ona poče da se pita na šta bi ličilo imati ovo čudno stvorenje, ovog Keleksela, za ljubavnika.
<BR>&nbsp;&nbsp;&nbsp;&nbsp;&nbsp;Negde duboko u njoj, neki glas poče da viče: Ne! Ne! Ne! Lagano je postajao sve tiši dok nije zamukao.
<BR>&nbsp;&nbsp;&nbsp;&nbsp;&nbsp;Keleksel se nadvi nad nju.
<BR>&nbsp;&nbsp;&nbsp;&nbsp;&nbsp;"Ja sam Hem", reče on. "Znači li ti to nešto?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne." Glas joj je bio slabašan.
<BR>&nbsp;&nbsp;&nbsp;&nbsp;&nbsp;"Nikada ranije nisi videla nikog sličnog meni?" upita Keleksel.
<BR>&nbsp;&nbsp;&nbsp;&nbsp;&nbsp;"Pa..." Tog časa se seti nekoliko poslednjih minuta provedenih sa Nevom i stvorenja na vratima. I Endija. Znala je da nešto treba da oseća za Endija Furloua, neko duboko i trajno osećanje, ali ne beše ničeg do sestrinske naklonosti. Dragi Endi... tako je mio i sladak.
<BR>&nbsp;&nbsp;&nbsp;&nbsp;&nbsp;"Moraš mi odgovoriti", reče Keleksel. U glasu mu se osećala velika moć.
<BR>&nbsp;&nbsp;&nbsp;&nbsp;&nbsp;"Videla sam... tri... u mojoj kući... trojicu koji su..."
<BR>&nbsp;&nbsp;&nbsp;&nbsp;&nbsp;"Ah, ona trojica koja su te dovela ovamo", reče Keleksel. "Ali pre toga, da li si videla nekog od nas pre toga?"
<BR>&nbsp;&nbsp;&nbsp;&nbsp;&nbsp;Na um joj pade šumarak i Endijev opis (ljubazan, prijatan Endi), ali ona, u stvari, nije videla tamo takva bića.
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;Keleksel je oklevao, zatim baci pogled na znake na manipulatoru koji je vodio računa o osećanjima ženke-domoroca. Govorila je istinu. Ipak, vredi biti oprezan.
<BR>&nbsp;&nbsp;&nbsp;&nbsp;&nbsp;"Znači ne govori ti ništa to što sam Hem?" upita on.
<BR>&nbsp;&nbsp;&nbsp;&nbsp;&nbsp;"Šta je... to Hem?" upita ona. Jedan njen deo ispolji jaku znatiželju. Znatiželja se probi kroz blatnjave talase smetnji da bi se nastanila u njenoj svesti i ona se zagleda u Keleksela. Kakva patuljasta spodoba! Kakav sladak patuljak.
<BR>&nbsp;&nbsp;&nbsp;&nbsp;&nbsp;"Značiće ti već nešto", reče Keleksel. "Veoma me privlačiš. Mi Hemi smo ljubazni prema onima koji nam ugađaju. Ti se, naravno, ne možeš vratiti svojim prijateljima, niti ćeš to ikada moći. No, postoje kompenzacije. Smatra se čašću služiti jednom Hemu."
<BR>&nbsp;&nbsp;&nbsp;&nbsp;&nbsp;Gde je Endi? pitala se Rut. Dragi, slatki Endi.
<BR>&nbsp;&nbsp;&nbsp;&nbsp;&nbsp;"Vrlo privlačna", mrmljao je Keleksel.
<BR>&nbsp;&nbsp;&nbsp;&nbsp;&nbsp;Čudeći se snazi koja ga je pokretala, Keleksel ispruži čvornovati prst i dotače njenu desnu dojku. Kako joj je koža bila elastična i divna. Njegov prst stade nežno da se kreće preko bradavice, do vrata, brade, usana, do kose.
<BR>&nbsp;&nbsp;&nbsp;&nbsp;&nbsp;"Imaš zelene oči", reče Keleksel. "Mi Hemi jako volimo zelenu boju."
<BR>&nbsp;&nbsp;&nbsp;&nbsp;&nbsp;Rut proguta knedlu. Milovanje Kelekselovog prsta ispuni je uzbuđenjem. Njegovo lice zaklanjalo joj je sve ostalo. Ona podiže ruku i dodirnu njegovu. Kako je samo tvrda i muška bila. Ona srete prodoran pogled njegovih smeđih očiju.
<BR>&nbsp;&nbsp;&nbsp;&nbsp;&nbsp;Rut oseti kako uranja u zlatnu ošamućenost. Pažnju su joj prikovale kristalne facete iznad kreveta. Kelekselova ruka istog časa zamrači kaleidoskopsko kretanje, i ona zatim oseti da je lice uronio u njena nedra. Njome ovlada zlatasta ošamućenost ispunjena žuborenjem i talasanjem zastrašujuće ekstaze.
<BR>&nbsp;&nbsp;&nbsp;&nbsp;&nbsp;"Oh, bože", prošaputa ona. "Oh, bože. Oh, bože."
<BR>&nbsp;&nbsp;&nbsp;&nbsp;&nbsp;Kako je prijatno kada te neko obožava u jednom ovakvom trenutku, pomisli Keleksel. Bilo je to najveće zadovoljstvo koje mu je pružila jedna žena.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;(Prevela Mirjana Živković)
</TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
