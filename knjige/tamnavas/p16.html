<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Džarid je isprva pomislio da prima dodir-zvučne utiske od Lie. Otkrio je da sluša - kroz ženinu svest, bio je siguran - mnoštvo glasova, nejasnih zbog daljine. Struja glasovnih signala koja je dolazila kroz 'prozor' odbijala se od bliskih četvrtastih zidova.
<BR>&nbsp;&nbsp;&nbsp;&nbsp;&nbsp;Nije bilo sumnje da je slika pripadala kolibi u kojoj je Lia bila zatvorena. Iskustvo je, međutim, bilo skoro stvarno. Činilo mu se da oseća kako joj se veze usecaju u meso iznad lakata, okivajući joj mišice za "krevet".
<BR>&nbsp;&nbsp;&nbsp;&nbsp;&nbsp;'Lia?' pomisli on.
<BR>&nbsp;&nbsp;&nbsp;&nbsp;&nbsp;Nije bilo nikakve reakcije.
<BR>&nbsp;&nbsp;&nbsp;&nbsp;&nbsp;Onda shvati da ti oseti nisu iz druge ruke. I sam je bio zatvoren u kolibi. Činjenica da je to tek sada ustanovio bila je možda posledica zip-sss zvuka koji mu je oduzeo svest.
<BR>&nbsp;&nbsp;&nbsp;&nbsp;&nbsp;Pomno je oslušnuo i utvrdio da nema nikog, čoveka ili nekog drugog, kraj njega. Oprezno je okrenuo glavu prema prozoru i začuo šuštanje teške zavese koja je tamo visila. Povetarac je povremeno razmicao nabore, pa su glasovi prolazili kroz te otvore, jači ali još nerazgovetni.
<BR>&nbsp;&nbsp;&nbsp;&nbsp;&nbsp;Zavesu zahvati jača promaja, pomičući je jednim delom u stranu i on uhvati zvučni utisak velikog kamenog zida, koji se uzdizao u neznane visine. Bila je to sigurno već poznata slika i on napreže um da pronađe vezu.
<BR>&nbsp;&nbsp;&nbsp;&nbsp;&nbsp;Naravno - bio je to onaj zid kroz koji su on i Mogan zabasali u Radijaciju. Pre nego što se zavesa vratila na mesto, čuo je udaljenu šupljinu kraja hodnika, otvorenog prema večnosti.
<BR>&nbsp;&nbsp;&nbsp;&nbsp;&nbsp;Sada je bio siguran. Nalazio se negde u zastrašujućem prostranstvu Radijacije. Otvorio je oči i trgao se zbog navale utisaka. A opet, osećaji nisu bili tako žestoki kao što je očekivao. Pretpostavljao je da tu blagost duguje činjenici da su zidovi kolibe zadržavali najveći deo Svetlosti.
<BR>&nbsp;&nbsp;&nbsp;&nbsp;&nbsp;Okrenuo je glavu prema prozoru, ali je odmah vrati nazad. U deliću otkucaja, pre nego što je spustio kapke, javio mu se zastrašujući utisak. Kao da je sam Vodonik jednim svojim delom uskočio kroz razmak u zavesi i pružio se u uskoj pruzi po relativnoj Tami na podu!
<BR>&nbsp;&nbsp;&nbsp;&nbsp;&nbsp;Mnogo otkucaja kasnije, ponovo je otvorio oči i počeo da se migolji u vezama. Njegove ruke, slobodne od laktova naniže, zategoše se koliko je to bilo moguće, ali uzalud. Bio je još nemoćan zbog posledica zip-sss zvuka.
<BR>&nbsp;&nbsp;&nbsp;&nbsp;&nbsp;Tada proguta uzvik straha i pokri drhtavim kapcima oči. Opazio je sliku nečeg pretećeg i strašnog - tu, ispred sebe! Nečeg oblog, sa pet povijenih izraslina koje su ga maglovito podsećale na zvučne utiske...
<BR>&nbsp;&nbsp;&nbsp;&nbsp;&nbsp;Ali ne, to nije moguće! A ipak -
<BR>&nbsp;&nbsp;&nbsp;&nbsp;&nbsp;On otvori oči i za probu mrdnu prstom leve ruke. Jedna od izraslina na obloj stvari ponovi pokret. On spusti ruku, s olakšanjem, ali je sada bio još više u čudu. Predanja su govorila da će Svetlost dodirnuti sve stvari i doneti čudesno prefinjene utiske. No, nijedno nije pominjalo da bi Preživeli mogao da čuje sliku sopstvenog tela!
<BR>&nbsp;&nbsp;&nbsp;&nbsp;&nbsp;Podigao je ponovo ruku da bi je video i proučio utiske. Kako su neverovatno precizni bili! Mogao je da razazna svaku boru na dlanu, svaku dlačicu na nadlanici!
<BR>&nbsp;&nbsp;&nbsp;&nbsp;&nbsp;Onda se ukoči u neverici. Šaka mu se odjednom razdvojila u dve, kao da je ona prvobitna stvorila drugu, istovetnu! Potom se ponovo stopiše u jednu i opet razdvojiše, još potpunije!
<BR>&nbsp;&nbsp;&nbsp;&nbsp;&nbsp;Istovremeno je bio svestan promenljivog pritiska na mišiće očnih jabučica - naprezanja koje je osećao u korenu nosa, svaki put kada bi se šake razdvojile i nestalo kada bi se spojile. Otkrio je da bi uz malo veću pažnju mogao da se oslobodi ovog zbunjujućeg i svakako lažnog utiska dve šake, iako su mu druga čula govorila da postoji jedna.
<BR>&nbsp;&nbsp;&nbsp;&nbsp;&nbsp;Tada ga glasovi iz neposredne blizine kolibe navedoše na oprez i jedva je imao vremena da zauzme položaj kao da spava pre nego što je začuo kako se otvaraju vrata. Osluškujući kako ulaze dvojica njegovih tamničara, napeto je ležao kada su prišli i stali pored postelje. Čuo je kako im reči prolaze kroz maske od tkanine na licu:
<BR>&nbsp;&nbsp;&nbsp;&nbsp;&nbsp;"Ovaj je novi?"
<BR>&nbsp;&nbsp;&nbsp;&nbsp;&nbsp;"Poslednji koga su doneli. Slučajno baš onaj koji je onesvestio Hokinsa zbog one cure sa infracrvenim vidom."
<BR>&nbsp;&nbsp;&nbsp;&nbsp;&nbsp;"A, taj. Fenton - Džarid Fenton. Njegov stari jedva čeka da ga vidi."
<BR>&nbsp;&nbsp;&nbsp;&nbsp;&nbsp;"Hoćeš da odem da kažem Ivanu da smo ga doveli?"
<BR>&nbsp;&nbsp;&nbsp;&nbsp;&nbsp;"Nećeš moći. Prebačen je na dalje prilagođavanje."
<BR>&nbsp;&nbsp;&nbsp;&nbsp;&nbsp;Džarid shvati da nisu primetili kako je poskočio kada su mu pomenuli oca. Jedina nada da odloži mučenje bila je da ih uveri da spava.
<BR>&nbsp;&nbsp;&nbsp;&nbsp;&nbsp;"Pa, Torndajče", reče onaj bliži, "da pređemo na posao."
<BR>&nbsp;&nbsp;&nbsp;&nbsp;&nbsp;Džarid nije mogao da spreči još jedan trzaj kada je čuo da je prisutan sam Torndajk.
<BR>&nbsp;&nbsp;&nbsp;&nbsp;&nbsp;"Je li dobio osnovne vakcine?"
<BR>&nbsp;&nbsp;&nbsp;&nbsp;&nbsp;"Jeste, sve."
<BR>&nbsp;&nbsp;&nbsp;&nbsp;&nbsp;"Onda pretpostavljam da možemo da skinemo ovo bez bojazni od nove epidemije prehlade."
<BR>&nbsp;&nbsp;&nbsp;&nbsp;&nbsp;Džarid začu kako sklanjaju tkaninu sa lica. Odjednom mu se spusti ruka na rame.
<BR>&nbsp;&nbsp;&nbsp;&nbsp;&nbsp;"U redu, Fentone", reče Torndajk. "Sad ću te prodrmati stvarima koje nećeš razumeti - u početku. Ali vremenom će ti se sve izbistriti."
<BR>&nbsp;&nbsp;&nbsp;&nbsp;&nbsp;Pošto Džarid nije odgovorio, drugi tamničar upita: "Misliš da je još u nesvesti?"
<BR>&nbsp;&nbsp;&nbsp;&nbsp;&nbsp;"Naravno da nije. Svi koji ne počnu odmah da vrište i da se bacakaju, glume san. Hajde, Fentone. Koliko vidim, imao si više iskustva sa Svetlošću od drugih. Trebalo bi da ovo prebrodiš k'o od šale."
<BR>&nbsp;&nbsp;&nbsp;&nbsp;&nbsp;Možda je to bilo zbog proračunate blagosti glasa. Ili zbog toga što je Džaridu dosadilo da žmuri, iako toga nije bio svestan. U svakom slučaju, u sledećem otkucaju Svetlost je ispunila njegovu svest, donoseći niz nerazdvojivih utisaka sa sobom.
<BR>&nbsp;&nbsp;&nbsp;&nbsp;&nbsp;"To je već bolje", uzdahnu Torndajk." Sada smo počeli."
<BR>&nbsp;&nbsp;&nbsp;&nbsp;&nbsp;Ali Džaridovi kapci se zatvoriše, braneći se od uznemirujućih oseta. Uporedio je Svetlosnu sliku koju je zapamtio u tom kratkom časku sa čujnim signalima koje je primao.
<BR>&nbsp;&nbsp;&nbsp;&nbsp;&nbsp;Torndajk je bio krupan čovek (Džarid načas posumnja u svoj opis čudovišta kao ljudi) sa pljosnatim licem čija je struktura kostiju sugerisala snagu i odlučnost. Ove odlike su bile u začudnom neskladu sa ženstvenom mekoćom gole brade.
<BR>&nbsp;&nbsp;&nbsp;&nbsp;&nbsp;Komotni nabori tkanine koji su šuškali pri svakom pokretu ometali su opštu sliku. Ali Džarid je zaključio da bi tesna odeća bila neudobna i nepraktična za bića koja su živela u prostranstvu i relativnoj toploti večnosti.
<BR>&nbsp;&nbsp;&nbsp;&nbsp;&nbsp;"Razmakni one zavese, Kejsmen", reče Torndajk "da imamo više svetlosti."
<BR>&nbsp;&nbsp;&nbsp;&nbsp;&nbsp;"Siguran si da je spreman za to?" upita drugi, prilazeći prozoru.
<BR>&nbsp;&nbsp;&nbsp;&nbsp;&nbsp;"Rekao bih. Drži se gotovo podjednako dobro kao Vizer. Verovatno je imao više dodira sa Svetlošću nego što mislimo."
<BR>&nbsp;&nbsp;&nbsp;&nbsp;&nbsp;Džarid zadrhta od talasa straha kada je čuo da se zavesa razmiče i osetio silovit pritisak Svetlosti na zatvorenim kapcima.
<BR>&nbsp;&nbsp;&nbsp;&nbsp;&nbsp;Torndajkova ruka mu se ponovo spusti na rame. "Polako, Fenton. Niko te neće povrediti."
<BR>&nbsp;&nbsp;&nbsp;&nbsp;&nbsp;To je, naravno, bila obmana. Nameravali su da ga omekšaju, da mu pruže lažan osećaj poverenja. A posle, kad mu mukama razore nadu, uživanje će im biti potpunije.
<BR>&nbsp;&nbsp;&nbsp;&nbsp;&nbsp;On otvori oči. Teškom mukom je podnosio pomamu svetlosti koja se slivala u kolibu. Kada je ipak morao da spusti kapke, to nije bilo iz straha od Svetlosti, već zato što je video dva Torndajka kako stoje jedan do drugoga! Zadrhtao je od toga.
<BR>&nbsp;&nbsp;&nbsp;&nbsp;&nbsp;Torndajk se nasmeja. "Pomanjkanje optičke koordinacije zbunjuje, zar ne? Ali, ranije ili kasnije, naučićeš i da izoštravaš."
<BR>&nbsp;&nbsp;&nbsp;&nbsp;&nbsp;Privukao je pletenu klupu i seo pored kreveta. "Prvo da razjasnimo neke stvari. Biće ti teško da razumeš ponešto od toga. Ostalo će se kositi sa logikom. Pokušaj da prihvatiš onoliko koliko možeš tako kako jeste. Vremenom će ti se sve razjasniti. Pre svega - ovo nije Radijacija. Mi nismo demoni. Nisi umro i zalutao na putu u Raj. Ono napolju, na nebu, je sunce. Znam da je prilično impresivna stvar, ali nije Vodonik."
<BR>&nbsp;&nbsp;&nbsp;&nbsp;&nbsp;"Nije ni Svevišnja Svetlost," dodade Kejsmen.
<BR>&nbsp;&nbsp;&nbsp;&nbsp;&nbsp;"Nije, Fentone", potvrdi Torndajk. "Nasuprot onome što sad misliš, kasnije ćeš možda početi da posmatraš spoljašnji svet kao Raj."
<BR>&nbsp;&nbsp;&nbsp;&nbsp;&nbsp;"U stvari", reče Kejsmen, "naučićeš da razmišljaš o Raju na drugi način - biće i dalje nedohvatljiv u materijalnom smislu, još s one strane večnosti, ali s one strane jedne nove večnosti, što će dovesti do toga da ćeš morati da zameniš gomilu zastarelih verovanja novim."
<BR>&nbsp;&nbsp;&nbsp;&nbsp;&nbsp;Nastao je trenutak tišine, koji se grubo poigravao sa Džaridovim strpljenjem. Onda Torndajk upita: "Jesi li još tu? Da li bi hteo nešto da kažeš?"
<BR>&nbsp;&nbsp;&nbsp;&nbsp;&nbsp;"Hoću da se vratim na svoj Nivo", izusti Džarid, otvorivši oči.
<BR>&nbsp;&nbsp;&nbsp;&nbsp;&nbsp;"Aha!" nasmeja se Kejsmen. "Vidiš da ume da govori!"
<BR>&nbsp;&nbsp;&nbsp;&nbsp;&nbsp;"Pomislio sam da želiš da se vratiš", reče Torndajk umorno. "To nije izvodljivo. Šta kažeš na ovo: da li bi voleo da, ah, čuješ - kako se zvaše ona devojka?"
<BR>&nbsp;&nbsp;&nbsp;&nbsp;&nbsp;"Dela", uskoči Kejsmen.
<BR>&nbsp;&nbsp;&nbsp;&nbsp;&nbsp;Džarid se nape u vezama. "Šta ste joj učinili? Mogu li da je - vidim?"
<BR>&nbsp;&nbsp;&nbsp;&nbsp;&nbsp;"Gle! On zna šta treba da radi sa očima! Kejsmene, šta je sa devojkom? Kako napreduje?"
<BR>&nbsp;&nbsp;&nbsp;&nbsp;&nbsp;"Uči vrlo brzo, kao i svi drugi Vizeri, pošto vid nije potpuno strana stvar za njih. Naravno, još ne razume sve. Ali je spremna da za sada prihvati stvari onakve kakve jesu."
<BR>&nbsp;&nbsp;&nbsp;&nbsp;&nbsp;Torndajk se pljesnu po nozi. "U redu, Fentone. Videćeš devojku sutra - u sledećem periodu."
<BR>&nbsp;&nbsp;&nbsp;&nbsp;&nbsp;Eto ga - početak mučenja. Ponuditi mu nešto, a onda mu to držati izvan domašaja.
<BR>&nbsp;&nbsp;&nbsp;&nbsp;&nbsp;"Toliko za početak," reče Torndajk konačno. "A sad da ti damo nekoliko činjenica koje možeš da sačuvaš za trenutak kada će ti biti jasno njihovo značenje:
<BR>&nbsp;&nbsp;&nbsp;&nbsp;&nbsp;"Vaša dva nivoa, uključujući Vizere, jesu potomci iz Centra za preživljavanje broj 11 Sjedinjenih Država. Zamisli svet - ne onaj koji znaš, već mnogo, mnogo puta veći, nastanjen milijardama - znaš šta je milijarda? - ljudi. Podeljeni su u dva tabora. I spremni da nasrnu jedni na druge nezamislivo razornim oružjem. Samom njihovom upotrebom bio bi zatrovan vazduh za mnoge naredne generacije."
<BR>&nbsp;&nbsp;&nbsp;&nbsp;&nbsp;Torndajk zastade i Džarid je imao utisak da je tu priču ponavljao već stotinama puta.
<BR>&nbsp;&nbsp;&nbsp;&nbsp;&nbsp;"Taj rat je zaista počeo," nastavio je, "ali, na svu sreću, ne pre nego što su dovršene pripreme za opstanak nekoliko grupa - sedamnaest, tačnije. Izgrađena su podzemna skloništa i zapečaćena zbog zatrovane atmosfere."
<BR>&nbsp;&nbsp;&nbsp;&nbsp;&nbsp;"U stvari," ubaci se Kejsmen, "čak i to što je malom broju ljudi omogućeno da prežive, bio je zadivljujući uspeh. To ne bi bilo moguće bez prilagođavanja atomske energije i razvoja biljne vrste koja je koristila termosintezu umesto fotosinteze."
<BR>&nbsp;&nbsp;&nbsp;&nbsp;&nbsp;Bujica reči tu zastade, kao da je Kejsmen osetio nemogućnost slušaoca da ih prati.
<BR>&nbsp;&nbsp;&nbsp;&nbsp;&nbsp;"Za vas su to biljke mane", kratko objasni Torndajk. "Sve u svemu, centri za preživljavanje bili su spremni; rat je počeo i grupe odabranih napustile su svoj - Raj, da tako kažem. Stvari su uglavnom tekle po planu. Oprema je radila bez greške; bilo je sačuvano znanje i najvažnije institucije i život se odvijao tako što je svako znao gde se nalazi i zašto je tu. Generacijama posle toga, pošto se napolju pročistio vazduh, potomci su zaključili da je vreme da izađu."
<BR>&nbsp;&nbsp;&nbsp;&nbsp;&nbsp;"Osim u Centru broj 11", dodade Kejsmen. "Tamo stvari nisu tekle tako glatko."
<BR>&nbsp;&nbsp;&nbsp;&nbsp;&nbsp;"Bogami, nisu", složio se Torndajk. "Ipak, da malo pojasnimo. Po onome što sam čuo, Džaride, ti ne pripadaš vernicima - nikad nisi prihvatio ideju da je Svetlost Bog. Do sada si verovatno shvatio šta je ona zaista, iako si đavolski tvrdoglav da otvoriš oči. Bilo kako bilo, počećemo odatle:
<BR>&nbsp;&nbsp;&nbsp;&nbsp;&nbsp;Svetlost je prirodna pojava, kao, recimo, zvuk vodopada. U prvobitnom obliku, ona nam u obilju dolazi od onoga za šta si ti siguran da je Vodonik. Poznajemo i postupke da je dobijemo na veštački način, što si već imao prilike da zaključiš. Svaki centar za preživaljavanje imao je svoj sistem za proizvodnju svetlosti, do trenutka povratka u spoljašnji svet."
<BR>&nbsp;&nbsp;&nbsp;&nbsp;&nbsp;Tu se umeša Kejsmen, naginjući se bliže postelji. "Osim vašeg centra. Posle nekoliko generacija, niste više bili u stanju da održavate ove sisteme i u slučaju da se nešto dogodi. A onda se nešto zaista dogodilo."
<BR>&nbsp;&nbsp;&nbsp;&nbsp;&nbsp;"Postojala je manja greška u sistemu", nastavi Torndajk. "I - pa, nestalo je svetlosti. U isto vreme je bio prekinut najveći deo cevovoda koji je provodio zagrejanu vodu u centralnu komoru. Vaši preci su bili prisiljeni da se presele u dublje komore, delimično opremljene da prime naraslu populaciju."
<BR>&nbsp;&nbsp;&nbsp;&nbsp;&nbsp;Džarid je počinjao da nazire u šta su pokušavali da ga ubede. Ali to je bilo toliko neverovatno - delovi koje je mogao da razume - da se logika žestoko pobunila. Na primer, zar je mogla da se zamisli večnost puna neprijateljstvom podeljenih ljudi? A opet, glasovi Torndajka i Kejsmena nisu imali u sebi ništa zlokobno. U stvari, njihove reči bile su na neki način umirujuće, mada uglavnom besmislene.
<BR>&nbsp;&nbsp;&nbsp;&nbsp;&nbsp;A, ne! Ovo je upravo ona reakcija koju žele da izazovu kod njega! Koriste se obmanama da zadobiju njegovo poverenje. No, on je bio odlučan da ne dozvoli da ga pokolebaju u nameri da se oslobodi, pronađe Delu i s njom pobegne iz Radijacije.
<BR>&nbsp;&nbsp;&nbsp;&nbsp;&nbsp;Otvorio je oči, ali ih je samo na kratko zadržao na slici Torndajka. Sa jedne strane glavnog utiska video je prozor sa razmaknutim zavesama. Iza prozora se uzdizao džinovski zid od kamena i zemlje sa zjapećom jamom Tame, ulazom u hodnik.
<BR>&nbsp;&nbsp;&nbsp;&nbsp;&nbsp;Onda se ukočio, jer su svetlosni signali postali još oštriji. U daljini su se videle desetine pokretnih figura - za koje je bio siguran da su Preživeli ili čudovišta - i nisu bile veće od njegovog malog prsta! Takođe je opazio da je otvor tunela prema njegovom svetu bio mali kao nokat na tom istom prstu!
<BR>&nbsp;&nbsp;&nbsp;&nbsp;&nbsp;Kejsmen mora da je uhvatio sliku njegovog zbunjenog lica. "Šta je s njim, Torndajče?"
<BR>&nbsp;&nbsp;&nbsp;&nbsp;&nbsp;Ovaj se samo nasmeja. "Upravo je imao prvi dodir sa perspektivom. Ne boj se, Fentone. Navići ćeš se na to da stvari u daljini izgledaju male. Zar bliži glasovi nisu jači od onih udaljenih?"
<BR>&nbsp;&nbsp;&nbsp;&nbsp;&nbsp;"On sasvim dobro vidi za početnika", zaključi Kejsmen.
<BR>&nbsp;&nbsp;&nbsp;&nbsp;&nbsp;"Rekao bih da je u ovom trenutku nekoliko koraka ispred ostalih. Verovatno je već bio napolju. Jesam li u pravu, Džaride?"
<BR>&nbsp;&nbsp;&nbsp;&nbsp;&nbsp;Ali Džarid ništa nije odgovorio. Jadikovao je, zatvorenih očiju, zbog saznanja da su strahote večnosti bile veće nego što je zamišljao. Mora da se vrati u poznate svetove!
<BR>&nbsp;&nbsp;&nbsp;&nbsp;&nbsp;"Što se tiče Centra za preživljavanje broj 11", Torndajk prekide njegove uzrujane misli, "kada su tvoji preci napustili prvobitnu komoru, ostavili su znanje i razum za sobom. To smo ustanovili kada smo ih otpečatili i prvi put zašli u hodnike. I sami smo slučajno iz Centra broj 7, prva generacija oslobođenih iz pećina. Kao što rekoh, u hodnicima smo naišli na jednog Preživelog. Kada sam konačno uspeo da ga uhvatim u polunelzon, već smo počeli da slutimo šta se dogodilo."
<BR>&nbsp;&nbsp;&nbsp;&nbsp;&nbsp;"Taj Preživeli je bio sa Gornjeg nivoa", primeti Kejsmen. "Bile su potrebne nedelje da mu ulijemo malo razuma u glavu. Usput smo shvatili da neće biti moguće da izvedemo vas ostale na sunce tako što ćemo doći i reći: Evo nas, ovo je svetlost, hajdemo napolje."
<BR>&nbsp;&nbsp;&nbsp;&nbsp;&nbsp;"Baš tako", potvrdi Torndajk. "Pre nego što smo proučili situaciju, morali smo da radimo polako, hvatajući jednog po jednog Preživelog, istovremeno ucrtavajući raspored pećina. Nismo smeli da nastupimo naglo dok ne upoznamo svaku nišu i pukotinu u koju biste mogli da se sakrijete ako vas isteramo iz komora."
<BR>&nbsp;&nbsp;&nbsp;&nbsp;&nbsp;Priča je počela da dobija neki smisao i Džarid se prisilio da leži i sluša.
<BR>&nbsp;&nbsp;&nbsp;&nbsp;&nbsp;Torndajk ustade i kratko se nasmeja. "Imali smo nameru da podučimo nekoliko Preživelih i da ih pošaljemo nazad, bez svetlosti, da pažljivo prenesu ostalima svoja saznanja."
<BR>&nbsp;&nbsp;&nbsp;&nbsp;&nbsp;"Ali nije išlo", objasni Kejsmen. "Kada se neki od vas navikne da koristi oči, otkrije da više nije u stanju da se snađe u tami bez svetlosti. Većina ih se boji povratka."
<BR>&nbsp;&nbsp;&nbsp;&nbsp;&nbsp;Torndajk protrlja ruke. "Ovo bi za sada trebalo da bude dovoljno, Fentone. Razmisli. Mislim da ćeš imati šta da me pitaš kada se sledeći put budemo videli. Da bi odgovori bili lakši, dovešćemo ti neke ljude koje poznaješ i kojima veruješ."
<BR>&nbsp;&nbsp;&nbsp;&nbsp;&nbsp;Džarid ponovo otvori oči, na vreme da vidi kako napuštaju kolibu. I primeti, zaprepašćen, da su bili u pravu u vezi perspektive. Što su se više udaljavali, postajali su sve manji.
<BR>&nbsp;&nbsp;&nbsp;&nbsp;&nbsp;Očajnički je zatezao veze, ali bez koristi. Onda zastade da se odmori i okrenu glavu prema suprotnom zidu. Istog trenutka bujica silne Svetlosti sunu mu u oči i on preneraženo jauknu. Iz jednog ugla prozora vrištala je na njega ivica onog velikog diska, za koga je Torndajk tvrdio da nije Vodonik! Da li se to kretao prema kolibi - dolazeći po njega?
<BR>&nbsp;&nbsp;&nbsp;&nbsp;&nbsp;Užasnut, on upotrebi svu snagu u još jednom pokušaju da se oslobodi. Veze se pokidaše i odleteše baš kada je osetio da mu se vrelina onog - sunca, po Torndajku - pojačala na leđima.
<BR>&nbsp;&nbsp;&nbsp;&nbsp;&nbsp;Pohitao je prema vratima i tamo bezuspešno grebao po nepopustljivoj zavesi sve dok nije polomio nokte. Načas je zastao, a onda se zatrčao kroz sobu i bacio se kroz prozor.
<BR>&nbsp;&nbsp;&nbsp;&nbsp;&nbsp;Dočekavši se na noge, video je da sunce nije tako blizu kao što je u strahu verovao. Ali bilo je tu još poteškoća. Utisci koji su mu navirali u oči otkriše mu da je njegova koliba samo jedna u nizu, ali da je svaka sledeća manja od prethodne, tako da je poslednja bila jedva nešto veća od njegovog dlana!
<BR>&nbsp;&nbsp;&nbsp;&nbsp;&nbsp;Osim toga, svi oni ljudi koje je video i čuo u daljini sada su potrčali prema njemu, vičući.
<BR>&nbsp;&nbsp;&nbsp;&nbsp;&nbsp;Prestrašeno se okrenuo i pojurio uz padinu prema visokom zidu od kamena i zemlje koji je okruživao ulaz u hodnik.
<BR>&nbsp;&nbsp;&nbsp;&nbsp;&nbsp;"Preživeli je pobegao! Preživeli je pobegao!" diže se vika za njim.
<BR>&nbsp;&nbsp;&nbsp;&nbsp;&nbsp;Spotakao se o nisku prepreku koju nije čuo i usplahireno doskočio na noge. Po golim ramenima i leđima mu je nemilosrdno tukla žega one stvari zvane "sunce" dok se uspinjao uz padinu, primičući se ulazu u hodnik.
<BR>&nbsp;&nbsp;&nbsp;&nbsp;&nbsp;Zevajuća jama Tame se rascepi u dve, a delovi zaploviše, udaljavajući se i on opsova očne mišiće, pokušavajući da ih natera na poslušnost. Kada je stigao do otvora tunela, hvatajući dah, dve jame se konačno stopiše u jednu i izoštriše.
<BR>&nbsp;&nbsp;&nbsp;&nbsp;&nbsp;Ali nije mogao da natera sebe da uđe u hodnik!
<BR>&nbsp;&nbsp;&nbsp;&nbsp;&nbsp;Tama je bila suviše gusta i preteća!
<BR>&nbsp;&nbsp;&nbsp;&nbsp;&nbsp;Već iza prve okuke mogao ga je čekati hučimiš!
<BR>&nbsp;&nbsp;&nbsp;&nbsp;&nbsp;Ili bi mogao da se strmoglavi u bezdanu jamu, nevidljivu i nečujnu!
<BR>&nbsp;&nbsp;&nbsp;&nbsp;&nbsp;Sa progoniteljima praktično za petama, naglo se okrenuo i potrčao duž neizmernog kamenog zida. Nekoliko puta se spotakao, a onda se zakotrljao niz strmu padinu sve dok se nije zaustavio u gustom, grubom rastinju.
<BR>&nbsp;&nbsp;&nbsp;&nbsp;&nbsp;Probio se kroz prepreku i nastavio da beži, trčeći uglavnom zatvorenih očiju, sudarajući se sa širokim stablima rajskih biljaka. Glasovi za leđima konačno počeše da uminjuju, a vrelina Vodonika na ramenima i leđima postade manje okrutna nego što je bila tokom nebrojenih otkucaja.
<BR>&nbsp;&nbsp;&nbsp;&nbsp;&nbsp;Trčao je, zastajao da povrati dah, opet trčao, sve dok konačno nije pao i nemoćno se otkotrljao kroz rastinje koje se prostiralo uz tlo. Kada se konačno zaustavio, zašao je dublje u gusto šipražje i ostao tamo da leži, iznemogao, pritisnuvši lice u vlažnu zemlju.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
