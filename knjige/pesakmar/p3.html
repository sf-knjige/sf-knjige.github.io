<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Isto ustrojstvo zvezda ispunjavalo je osmatrački prozor kada je niz nota nalik na zvonjavu dopro preko brodskog razglasnog sistema i probudio Gibsona iz sna gotovo lišenog snova. Na brzinu se obukao i pohitao ka palubi za osmatranje, pitajući se šta se preko noći dogodilo sa Zemljom.
<BR>&nbsp;&nbsp;&nbsp;&nbsp;&nbsp;Deluje krajnje zbunjujuće, bar jednom stanovniku Zemlje, da istovremeno vidi na nebu dva meseca. Ipak, bili su tu, jedan pored drugoga, oba u prvoj četvrti, a jedan je bio dvostruko veći od drugoga. Prošlo je nekoliko sekundi pre nego što je Gibson shvatio da posmatra Mesec i Zemlju zajedno... i još nekoliko sekundi pre nego što je razabrao da je manji i udaljeniji polumesec njegov rodni svet.
<BR>&nbsp;&nbsp;&nbsp;&nbsp;&nbsp;'Ares' nije, na žalost, prolazio odveć blizu Meseca, ali on je svejedno bio više od deset puta veći nego što ga je Gibson ikada video sa Zemlje. Isprepleteni lanci kratera-prstenova jasno su se videli duž krzave linije koja je razdvajala dan od noći; još neosvetljeni disk mogao se nazreti zahvaljujući svetlosti koja se odbijala od Zemlje i padala na njega. Svakako... Gibson se iznenada nagnuo napred, pitajući se da ga oči možda ne varaju. Ipak, sumnje nije bilo: tamo dole, sred te hladne i blago svetlucave zemlje, koja je čekala zoru što neće svanuti još mnogo dana, plamtele su sićušne iskre svetlosti nalik na svice u sumrak. Pre pedeset godina njih tamo nije bilo; bila su to svetla prvih lunarnih gradova, koja su govorila zvezdama da je život konačno stigao do Meseca posle milijardu godina čekanja.
<BR>&nbsp;&nbsp;&nbsp;&nbsp;&nbsp;Gibsonovo sanjarenje prekinulo je diskretno nakašljavanje koje nije dopiralo iz nekog određenog pravca. Zatim je pomalo prenaglašeni glas razgovorljivo primetio:
<BR>&nbsp;&nbsp;&nbsp;&nbsp;&nbsp;"Da li bi gospodin Gibson bio ljubazan da dođe u kantinu; tamo će naći malo mlakog čaja i nešto preostalih cerealija koji ga čekaju na stolu."
<BR>&nbsp;&nbsp;&nbsp;&nbsp;&nbsp;On žurno pogleda na sat. Potpuno je smetnuo s uma doručak - što mu se nikada ranije nije dogodilo. Nema sumnje da je neko otišao da ga potraži u kabini i pošto ga nije tamo našao, potražio ga je preko brodskog razglasnog sistema.
<BR>&nbsp;&nbsp;&nbsp;&nbsp;&nbsp;Kada je, uz izvinjavanje, uleteo u kantinu, zatekao je posadu kako raspravlja o tehničkim prednostima različitih tipova svemirskih brodova.
<BR>&nbsp;&nbsp;&nbsp;&nbsp;&nbsp;Dok je jeo, Gibson je posmatrao malu skupinu muškaraca zaokupljenih razgovorom, snimajući ih u umu i beležeći njihovo ponašanje i osobine. Nordenovo predstavljanje jedva mu je poslužilo da im prikači etikete sa imenima; za njega oni još nisu bili konačne ličnosti. Zanimljivo je bilo razmišljati o tome kako će pre kraja putovanja verovatno poznavati svakoga od njih bolje od većine svojih poznanika na Zemlji. U sićušnom svetu 'Aresa' nije moglo biti nikakvih tajni niti maski.
<BR>&nbsp;&nbsp;&nbsp;&nbsp;&nbsp;U tom trenutku govorio je dr Skot. (Kasnije će Gibson shvatiti da to nije bilo ništa neuobičajeno.) On se, izgleda, lako uzbuđivao i bio je sklon da se, odgovarajući na provokaciju, vatreno upusti u raspravu čak i o onim predmetima o kojima nije bio odveć pozvan da govori. Najuspešnije ga je podsticao Bredli - stručnjak za elektroniku i veze - teški cinik koji je, izgleda, zlurado uživao u verbalnim sabotažama. S vremena na vreme, bacio bi malu bombu u razgovor, koja bi na trenutak zaustavila Skota, mada nikada zadugo. Mekkej, sitni matematičar iz Škotske, takođe se povremeno upuštao u ove verbalne bitke, govoreći prilično brzo i jezgrovito, gotovo pedantno. Gibson pomisli da bi se on prijatnije osećao u zbornici univerziteta nego na svemirskom brodu.
<BR>&nbsp;&nbsp;&nbsp;&nbsp;&nbsp;Kapetan Norden se u tim razgovorima držao kao moderator, podržavajući najpre jednu, a onda drugu stranu i nastojeći da spreči svaku konačnu pobedu. Mladi Spenser već je bio na poslu, a Hilton, preostali član posade, nije uzimao udela u raspravi. Inženjer je mirno sedeo, posmatrajući ostale ravnodušno i očigledno se zabavljajući pri tom; njegov lik Gibsonu je odnekud bio poznat i to ga je proganjalo. Gde li su se oni već ranije sreli? Pa, razume se... baš je ispao budala što se odmah nije setio!... ovo je bio onaj Hilton. Gibson se okrenu u stolici kako bi mogao jasnije da vidi inženjera. Zaboravio je na nedovršeni doručak dok je sa strahopoštovanjem i zavišću posmatrao čoveka koji je vratio Arkturusa na Mars posle najveće pustolovine u istoriji svemirskih letova. Samo je šestoro ljudi ikada stiglo do Saturna; i samo su trojica još bili živi. Hilton je stajao sa svojim izgubljenim sadruzima na onim dalekim mesecima čija su već i sama imena nosila čaroliju - Titan, Enkladus, Tetis, Rea, Diona... On je vlastitim očima video neuporedivi sjaj velikih prstenova što su premošćivali nebo u simetriji koja je delovala odveć savršeno da bi predstavljala delo prirode. Bio je u toj Krajnjoj Tuli po kojoj kruže hladni spoljašnji divovi Sunčeve raštrkane porodice i vratio se svetlosti i toploti unutrašnjih svetova. Da, pomisli Gibson, ima toliko toga o čemu želim da porazgovaram sa vama pre nego što se ovo putovanje okonča.
<BR>&nbsp;&nbsp;&nbsp;&nbsp;&nbsp;Skupina diskutanata se raspala pošto su oficiri otplovili - u bukvalnom smislu - ka svojim radnim mestima, ali Gibsonove misli i dalje su kružile oko Saturna kada mu je prišao kapetan Norden i prekinuo ga u sanjarenju.
<BR>&nbsp;&nbsp;&nbsp;&nbsp;&nbsp;"Ne znam kakav ste raspored napravili", reče on, "ali pretpostavljam da biste voleli da obiđete brod. Konačno, to je ono što se obično događa u ovoj fazi vaših priča."
<BR>&nbsp;&nbsp;&nbsp;&nbsp;&nbsp;Gibson se osmehnu, pomalo mehanički. Znao je da mu nema uzmaka od vlastite prošlosti.
<BR>&nbsp;&nbsp;&nbsp;&nbsp;&nbsp;"Bojim se da ste, što se toga tiče, sasvim u pravu. Razume se, to je najlakši način da se čitalac upozna kako stvari dejstvuju i da se skicira poprište zbivanja. Srećom, sada to više nije toliko važno, jer svi znaju tačno kako jedan svemirski brod izgleda iznutra. Tehničke pojedinosti mogu se uzeti kao nešto što se podrazumeva i priča može da teče dalje. Ali kada sam počinjao da pišem o astronautici, negde šezdesetih, bilo je potrebno odložiti početak radnje sa nekoliko hiljada reči kojima se objašnjavalo na kom načelu rade skafanderi ili atomski pogon, kao i da se raščisti sve drugo što bi moglo da uđe u priču."
<BR>&nbsp;&nbsp;&nbsp;&nbsp;&nbsp;"Znači", primeti Norden sa krajnje obezoružavajućim osmehom, "nećemo imati mnogo ćemu da vas naučimo o 'Aresu'."
<BR>&nbsp;&nbsp;&nbsp;&nbsp;&nbsp;Gibson nije uspeo da obuzda pojavu rumenila.
<BR>&nbsp;&nbsp;&nbsp;&nbsp;&nbsp;"Veoma bih cenio ako biste me poveli u obilazak - bilo da to uradite prema standardnom književnom obrascu ili ne."
<BR>&nbsp;&nbsp;&nbsp;&nbsp;&nbsp;"Dobro", uzvrati Norden, razvukavši usta u osmeh. "Počećemo od kontrolne odaje. Dođite."
<BR>&nbsp;&nbsp;&nbsp;&nbsp;&nbsp;Naredna dva sata lebdeli su duž lavirinta hodnika koji su se ukrštali i presecali u okruglom telu 'Aresa' poput arterija. Gibsonu je postalo jasno da će ubrzo veoma dobro upoznati unutrašnjost broda, tako da će biti u stanju i vezanih očiju da pređe s jednog na drugi kraj; ali već se jednom izgubio i ponovo će mu se to desiti pre nego što najzad nauči da se snalazi unaokolo.
<BR>&nbsp;&nbsp;&nbsp;&nbsp;&nbsp;Pošto je brod imao loptasti oblik, bio je izdeljen u zone prema geografskoj širini poput Zemlje. Dobijena nomenklatura bila je veoma korisna, jer je stvarala jasnu mentalnu sliku brodske geografije. Ići na 'sever' značilo je uputiti se prema kontrolnoj kabini i odajama posade. Putovanje ka 'polutaru' nagoveštavalo je da čovek ide u posetu ili velikoj trpezariji, koja je zauzimala najveći deo središnje ravni broda, ili galeriji za osmatranje, koja je potpuno opasivala brod. Južnu poluloptu gotovo je u celosti ispunjavao rezervoar za gorivo, nekoliko skladišta i raznovrsna mašinerija. Pošto 'Ares' više nije koristio motore, okrenuo se u svemiru tako da je sada severna polulopta bila obasjana stalnom Sunčevom svetlošću, a 'nenastanjena' južna u mraku. Na samom južnom polu nalazila su se mala metalna vrata sa gomilom upečatljivih službenih pečata i upozorenjem: 'Dozvoljeno otvaranje samo na izričitu zapovest kapetana ili njegovog zamenika.' Iza njih nalazila se dugačka, uska cev koja je spajala glavno telo broda sa manjom kuglom, udaljenom stotinu metara, u kojoj su bile smeštene elektrana i pogonske jedinice. Gibson se pitao čemu uopšte postoje ta vrata kada niko nikada neće moći da prođe kroz njih; a onda se setio da se robotima-serviserima Komisije za atomsku energiju morao na neki način omogućiti pristup do radnog mesta.
<BR>&nbsp;&nbsp;&nbsp;&nbsp;&nbsp;Veoma čudno, ali na Gibsona nije najsnažniji utisak ostavilo nikakvo naučno niti tehničko brodsko čudo, koje je ionako očekivao da će videti, već prazne putničke kabine - saće gusto zbijenih ćelija koje su zauzimale najveći deo severne umerene zone. Taj utisak bio je prilično neprijatan. Jedna potpuno nova zgrada u kojoj niko nikada nije živeo može delovati usamljenije nego neka stara, napuštena ruševina u kojoj se nekada živelo i koju možda još naseljavaju duhovi. Osećanje pustošne praznine bilo je veoma jako ovde u sjajno osvetljenim, odzvanjajućim hodnicima, u kojima će jednoga dana vrveti od života, ali koji su se sada protezali pusti i prazni, obasjani Sunčevom svelošću koja se probijala kroz zidove - Sunčevom svetlošću koja je bila mnogo plavlja nego na Zemlji, te stoga i znatno tvrđa i hladnija.
<BR>&nbsp;&nbsp;&nbsp;&nbsp;&nbsp;Gibson je bio sasvim iscrpljen, mentalno i fizički, kada se vratio u svoju kabinu. Norden je bio krajnje savestan vodič i Gibson je podozrevao da mu na neki način uzvraća i da uživa u tome. Pitao se šta njegovi saputnici tačno misle o njegovom pisanju; verovatno će i to ubrzo saznati.
<BR>&nbsp;&nbsp;&nbsp;&nbsp;&nbsp;Ležao je na postelji i raspoređivao utiske, kada se začu stidljivo kucanje na vratima.
<BR>&nbsp;&nbsp;&nbsp;&nbsp;&nbsp;"Prokletstvo", izusti Gibson sebi u bradu. "Ko je?" nastavi nešto glasnije.
<BR>&nbsp;&nbsp;&nbsp;&nbsp;&nbsp;"Džim... Spenser, gospodine Gibson. Donosim vam radiogram."
<BR>&nbsp;&nbsp;&nbsp;&nbsp;&nbsp;Mladi Džimi ulebde u sobu, noseći koverat sa pečatom oficira za vezu. Bio je zapečaćen, ali Gibson je podozrevao da je on jedina osoba na brodu koja nije znala sadržinu. Naslućivao je šta bi to moglo biti i u sebi je progunđao. Zaista nije bilo načina da se pobegne od Zemlje; mogla je da te uhvati gde god da odeš.
<BR>&nbsp;&nbsp;&nbsp;&nbsp;&nbsp;Poruka je bila kratka i sadržala je samo jednu suvišnu reč:
<BR>
<BR>&nbsp;&nbsp;&nbsp;&nbsp;&nbsp;NJUJORKER, REVUE DES QUATRE MONDES, MEĐUPLANETNI ŽIVOT. SVI TRAŽE PO PET HILJADA REČI. MOLIM POŠALJI RADIOM DO NAREDNE NEDELJE. VOLI TE RUT.
<BR>
<BR>&nbsp;&nbsp;&nbsp;&nbsp;&nbsp;Gibson uzdahnu. Napustio je Zemlju u takvoj žurbi da nije imao vremena da se dogovori sa svojim agentom, Rut Goldstin, osim što joj se na brzinu javio s drugog kraja sveta. Ali sasvim jasno joj je kazao da želi da ga dve nedelje ostave na miru. Razume se, niko se nikada na to nije obazirao. Rut je uvek srećno ugovarala poslove, znajući da će on isporučiti robu na vreme. E, pa ovaj put neće niko da ga gnjavi, a ona slobodno neka čeka; zaslužio je ovaj odmor.
<BR>&nbsp;&nbsp;&nbsp;&nbsp;&nbsp;Zgrabio je blok za beleške i dok je Džimi upadljivo gledao na drugu stranu, brzo je napisao:
<BR>
<BR>&nbsp;&nbsp;&nbsp;&nbsp;&nbsp;IZVINI, EKSKLUZIVNA PRAVA VEĆ OBEĆANA SVINJARU I UZGAJIVAČU ŽIVINE IZ JUŽNE ALABAME. ZA KOJI MESEC STIŽU POJEDINOSTI. KADA ĆEŠ OTROVATI HARIJA? VOLI TE MART.
<BR>
<BR>&nbsp;&nbsp;&nbsp;&nbsp;&nbsp;Za razliku od Rut, koja je predstavljala poslovnu polovinu kompanije 'Goldstin', Hari je bio njena književna polovina. Njih dvoje živelo je u srećnom braku već preko dvadeset godina, a tokom poslednjih petnaest Gibson ih je stalno podsećao na to da zapadaju u kolotečinu, da im je potrebna promena i da njihova veza nikako ne može još dugo da potraje.
<BR>&nbsp;&nbsp;&nbsp;&nbsp;&nbsp;Prevrnuvši na brzinu oči, Džimi Spenser nestade sa neobičnom porukom, ostavivši Gibsona samog sa svojim mislima. Svakako, on će jednom morati da počne sa radom, ali u međuvremenu pisaća mašina će ostati zakopana u spremištu gde nije mogao da je vidi. Čak je imao želju i da stavi jednu od onih nalepnica na kojima piše "NEPOŽELJNO U SVEMIRU - IZBACITI U VAKUUM", ali muški je odoleo tom iskušenju. Poput većine pisaca koji nikada nisu morali da zavise jedino od onoga što zarade pisanjem, Gibson je mrzeo da počne da piše. Jednom kada bi počeo, bilo je drugačije... ponekad.
<BR>&nbsp;&nbsp;&nbsp;&nbsp;&nbsp;Njegov odmor potrajao je čitavu nedelju. Po isteku tog razdoblja, Zemlja je bila samo najblistavija od svih zvezda, a uskoro će se sasvim izgubiti u sjaju Sunca. Teško je bilo poverovati da je ikada živeo drugačijim životom do onim kakav se vodio u maloj, samodovoljnoj Vaseljeni koju je predstavljao 'Ares'. A njegovu posadu više nisu sačinjavali Norden, Hilton, Mekkej, Bredli i Skot - već Džon, Fred, Engus, Oven i Bob.
<BR>&nbsp;&nbsp;&nbsp;&nbsp;&nbsp;Sve ih je upoznao, mada su Hilton i Bredli bili neobično uzdržani i on nije uspevao da probije tu njihovu uzdržanost. Svaki čovek bio je osoben i sasvim se razlikovao od drugih; gotovo da je jedina njihova zajednička crta bila inteligencija. Gibson je sumnjao da je I. Q. bilo kog člana posade ispod 120 i ponekad bi se neugodno promeškoljio kada bi se setio posada koje je izmišljao za neke od svojih nepostojećih svemirskih brodova. Na um bi mu tada najpre pao glavni pilot Grejem, iz romana 'Pet meseca previše' - koji je još i danas bio jedan od njegovih omiljenih junaka. Grejem je bio čvrst (zar nije jednom preživeo pola minuta u vakuumu pre nego što je uspeo da se uvuče u skafander?) i redovno je tamanio bocu viskija dnevno. Bio je sušta suprotnost dr Engusu Mekkeju, doktoru astronomije, član Kraljevskog astronomskog društva, koji je upravo sedeo bez reči u uglu, čitao izdanje 'Kenterberijskih priča', sa mnoštvom dodataka i komentara, i povremeno kroz slamku pijuckao mleko iz loptaste posude.
<BR>&nbsp;&nbsp;&nbsp;&nbsp;&nbsp;Greška koju je Gibson napravio, zajedno sa toliko drugih pisaca iz dalekih pedesetih i šezdesetih, ispoljila se u pretpostavci da između brodova koji plove svemirom i onih koji plove morima neće biti velike razlike - kao ni među ljudima koji njima upravljaju. Tačno, postojale su paralele, ali suprotnosti su ih daleko premašivale. Razlog za to bio je čisto tehničke prirode i trebalo ga je predvideti, ali popularni pisci iz sredine veka išli su lakšim putem, pa su pokušavali da iskoriste tradiciju Hermana Melvila i Frenka Dana u jednom mediju u koji se oni nikako nisu uklapali.
<BR>&nbsp;&nbsp;&nbsp;&nbsp;&nbsp;Brod za svemir mnogo je više nalikovao stratosferskoj letelici nego bilo čemu što se ikada kretalo po površini okeana, a tehnička obuka njegove posade bila je na mnogo višem nivou od one koja se tražila u avijaciji. Čovek poput Nordena proveo je pet godina u koledžu, tri godine u svemiru, pa još dve ponovo u koledžu, proučavajući najnoviju astronautsku teoriju, pre nego što je stekao kvalifikacije za sadašnje radno mesto.
<BR>&nbsp;&nbsp;&nbsp;&nbsp;&nbsp;Gibson je igrao jednu mirnu partiju pikada sa dr Skotom kada se neočekivano na njih sručilo prvo uzbuđenje na putovanju. Nema mnogo igara sa težištem na umešnosti i veštini koje se mogu igrati u svemiru; dugo su karte i šah bili jedina dokolica, a onda je neki genijalni Englez uvideo da bi strelice sasvim lepo mogle da lete i u prostoru bez gravitacije. Razdaljina između onoga ko baca i table povećana je na deset metara, ali inače je igra zadržala pravila koja su se poštovala vekovima u atmosferi ispunjenoj pivom i duvanskim dimom u engleskim pabovima.
<BR>&nbsp;&nbsp;&nbsp;&nbsp;&nbsp;Gibson je bio oduševljen kada je otkrio da sasvim dobro može da igra tu igru. Gotovo uvek je uspevao da pobedi Skota, uprkos protivnikovoj razrađenoj tehnici - ili upravo zbog nje. Ova tehnika sastojala se u tome da se 'strela' najpre pažljivo položi u vazduh, a zatim da se bacač udalji nekoliko metara, kako bi mogao da pomno nanišani pre no što bi je oštro hitnuo.
<BR>&nbsp;&nbsp;&nbsp;&nbsp;&nbsp;Skot je upravo optimistički merkao trostruku dvadeseticu kada je Bredli uplovio u prostoriju noseći papir sa radio-porukom.
<BR>&nbsp;&nbsp;&nbsp;&nbsp;&nbsp;"Ne osvrćite se, molim vas", reče on svojim mekim, pažljivo modulisanim glasom. "Neko nas prati."
<BR>&nbsp;&nbsp;&nbsp;&nbsp;&nbsp;Svi zinuše u njega dok se zaustavljao na vratima. Prvi se pribrao Mekkej.
<BR>&nbsp;&nbsp;&nbsp;&nbsp;&nbsp;"Molim objašnjenje", reče on krajnje odlučno.
<BR>&nbsp;&nbsp;&nbsp;&nbsp;&nbsp;"Za nama juri, kao sam đavo, nosač raketa tip III. Upravo je lansiran sa spoljašnje stanice i treba da nas prestigne kroz četiri dana. Traže od mene da ga uhvatim radio-kontrolom dok bude prolazio, ali uzimajući u obzir disperziju koju će imati na verovatnom rastojanju, zahtevaju previše. Sumnjam da će proći bliže od sto hiljada kilometara od nas."
<BR>&nbsp;&nbsp;&nbsp;&nbsp;&nbsp;"Kome pritiče u pomoć? Da nije neko zaboravio da ponese četkicu za zube?"
<BR>&nbsp;&nbsp;&nbsp;&nbsp;&nbsp;"Izgleda da nosi hitne medicinske zalihe. Evo, doktore, ti pogledaj."
<BR>&nbsp;&nbsp;&nbsp;&nbsp;&nbsp;Dr Skot je pažljivo proučio poruku.
<BR>&nbsp;&nbsp;&nbsp;&nbsp;&nbsp;"Ovo je stvarno zanimljivo. Misle da imaju sredstvo protiv marsovske groznice. Neku vrstu seruma; napravio ju je Pasterov institut. Mora da su prilično sigurni u tu stvar kada se toliko zalažu da nas stignu."
<BR>&nbsp;&nbsp;&nbsp;&nbsp;&nbsp;"Nebesa mu, šta je to projektil tip III - a da ne pominjem marsovsku groznicu?" eksplodirao je konačno Gibson.
<BR>&nbsp;&nbsp;&nbsp;&nbsp;&nbsp;Dr Skot mu odgovori pre nego što je bilo ko drugi uspeo da se umeša.
<BR>&nbsp;&nbsp;&nbsp;&nbsp;&nbsp;"Marsovska groznica nije, u stvari, marsovska bolest. Izgleda da je izaziva neki zemaljski organizam koji smo mi tamo preneli i kome se nova klima više dopala od stare. Deluje isto kao i malarija: ljudi ne umiru često od njega, ali ekonomske posledice su veoma ozbiljne. Postotak izgubljenih radnih časova godišnje..."
<BR>&nbsp;&nbsp;&nbsp;&nbsp;&nbsp;"Mnogo vam hvala. Sad se sećam svega u vezi s tim. A projektil?"
<BR>&nbsp;&nbsp;&nbsp;&nbsp;&nbsp;Hilton se glatko ubacio u razgovor.
<BR>&nbsp;&nbsp;&nbsp;&nbsp;&nbsp;"To je samo mala automatska raketa sa radio kontrolom i veoma velikom krajnjom brzinom. Koristi se za prenos tereta između svemirskih stanica, ili za jurenje svemirskih brodova koji nešto zaborave. Kada stigne u radio-domet, uhvatiće naš signal i stići će do nas. Hej, Bobe", reče on iznenada, okrenuvši se prema Skotu, "zašto je nisu poslali direktno na Mars? Mogla je tamo da stigne mnogo pre nas."
<BR>&nbsp;&nbsp;&nbsp;&nbsp;&nbsp;"Jer se to ne bi dopalo njenim malim putnicima. Moraću da pripremim neke kulture u kojima će živeti i da se staram o njima poput bolničarke. To mi nije svakodnevni posao, ali mislim da ću uspeti da se prisetim nekih od stvari koje sam radio u Sent Tomasu."
<BR>&nbsp;&nbsp;&nbsp;&nbsp;&nbsp;"Zar ne bi trebalo", primeti Mekkej, pokušavši da se našali, što se retko dešavalo, "da neko iziđe i nacrta znak Crvenog Krsta?"
<BR>&nbsp;&nbsp;&nbsp;&nbsp;&nbsp;Gibson se duboko zamislio.
<BR>&nbsp;&nbsp;&nbsp;&nbsp;&nbsp;"Imao sam utisak", izusti on posle izvesne pauze, "da je život na Marsu veoma zdrav, kako fizički tako i psihički."
<BR>&nbsp;&nbsp;&nbsp;&nbsp;&nbsp;"Ne smete verovati svemu što pročitate u knjigama", otežući reče Bredli. "Ne mogu da zamislim zašto bi iko ikada poželeo da pođe na Mars. Ravan je, hladan i pun jadnih, napola izgladnelih biljaka koje podsećaju na one iz knjiga Edgara Alana Poa. Uložili smo milione u to mesto, a ni peni nam se nije vratio. Svakome ko svojevoljno pođe tamo pregledao bih glavu. Bez uvrede, razume se."
<BR>&nbsp;&nbsp;&nbsp;&nbsp;&nbsp;Gibson se samo prijateljski osmehnuo. Već je naučio da devedeset posto Bredlijevog cinizma odbaci; ali nikada nije bio potpuno siguran koliko se ovaj drugi samo pretvara da vređa. Međutim, ovog puta kapetan Norden je upotrebio svoj autoritet; ne samo da osujeti Bredlija da nastavi u istom maniru, već i da spreči da se takve alarmantne i malodušne vesti pojave u štampi. Ljutito je ošinuo pogledom svog oficira za elektroniku.
<BR>&nbsp;&nbsp;&nbsp;&nbsp;&nbsp;"Moram da vam kažem, Martine", primeti on, "da gospodin Bredli ne voli Mars, ali da ni o Zemlji i Veneri nema ništa bolje mišljenje. I zato nemojte dozvoliti da njegovo mišljenje loše utiče na vaše raspoloženje."
<BR>&nbsp;&nbsp;&nbsp;&nbsp;&nbsp;"Neću", nasmeja se Gibson. "Ali voleo bih nešto da vas upitam."
<BR>&nbsp;&nbsp;&nbsp;&nbsp;&nbsp;"Šta to?" zabrinuto odvrati Norden.
<BR>&nbsp;&nbsp;&nbsp;&nbsp;&nbsp;"Da li gospodin Bredli ima 'loše mišljenje', kako rekoste, i o gospodinu Bredliju kao što ima o svemu ostalom?"
<BR>&nbsp;&nbsp;&nbsp;&nbsp;&nbsp;"Čudno, ali ima", priznade Norden. "To dokazuje da je bar jedan od njegovih sudova tačan."
<BR>&nbsp;&nbsp;&nbsp;&nbsp;&nbsp;"TouchQ", promrmlja Bredli, bar jednom poražen. "Povući ću se u silnoj srdžbi i smisliti prikladan odgovor. U međuvremenu, Mek, da li bi pribavio koordinate projektila i javio mi kada bi trebalo da dospe u naš domet?"
<BR>&nbsp;&nbsp;&nbsp;&nbsp;&nbsp;"Dobro", odsutno odvrati Mekkoj. Ponovo je bio duboko zadubljen u Čosera.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
