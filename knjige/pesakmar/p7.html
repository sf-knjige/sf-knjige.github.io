<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;"To je pravo ludilo!" grmeo je Norden poput kakvog pobesnelog poglavara Vikinga. "Mora postojati neko objašnjenje! Blagi Bože, na Deimosu uopšte nema odgovarajućih mogućnosti za pristajanje - kako onda očekuju da istovarimo teret? Nazvaću upravnika i dići galamu!"
<BR>&nbsp;&nbsp;&nbsp;&nbsp;&nbsp;"Ne bih to uradio da sam na tvom mestu", primeti Bredli, otežući. "Jesi li primetio ko je potpisnik? Nalog nije stigao sa Zemlje, preko Marsa. Dolazi iz kancelarije upravnika. Stari je možda prznica, ali nikada ništa ne radi bez valjanog razloga."
<BR>&nbsp;&nbsp;&nbsp;&nbsp;&nbsp;"Navedi mi bar jedan!"
<BR>&nbsp;&nbsp;&nbsp;&nbsp;&nbsp;Bredli slegnu ramenima.
<BR>&nbsp;&nbsp;&nbsp;&nbsp;&nbsp;"Ja ne moram da upravljam Marsom, pa kako onda da znam? Ionako ćemo uskoro saznati." Zlobno se zacerekao. "Pitam se kako će to Mek primiti? Moraće ponovo kompjuterski da obradi prilaznu orbitu."
<BR>&nbsp;&nbsp;&nbsp;&nbsp;&nbsp;Norden se nagnu nad kontrolnu tablu i pritisnu prekidač.
<BR>&nbsp;&nbsp;&nbsp;&nbsp;&nbsp;"Zdravo, Mek - ovde kapetan. Čuješ li me?"
<BR>&nbsp;&nbsp;&nbsp;&nbsp;&nbsp;Nastala je kratka pauza; a onda iz zvučnika dopre Hiltonov glas.
<BR>&nbsp;&nbsp;&nbsp;&nbsp;&nbsp;"Mek trenutno nije ovde. Imaš li kakvu poruku?"
<BR>&nbsp;&nbsp;&nbsp;&nbsp;&nbsp;"Dobro - možeš mu je i ti preneti. Dobili smo naređenje sa Marsa da promenimo putanju broda. Ne idemo na Fobos - razloge nisu naveli. Reci Meku da izračuna orbitu do Deimosa i neka mi je dostavi čim završi."
<BR>&nbsp;&nbsp;&nbsp;&nbsp;&nbsp;"Ne razumem. Na Deimosu nema ničeg osim gomile planina bez..."
<BR>&nbsp;&nbsp;&nbsp;&nbsp;&nbsp;"Tako je - sve smo to već pretresli! Odgovor ćemo možda saznati kada stignemo tamo. Reci, molim te, Meku da mi se javi čim bude mogao."
<BR>&nbsp;&nbsp;&nbsp;&nbsp;&nbsp;Dr Skot je saopštio ovu vest Gibsonu dok je ovaj završavao jedan od svojih nedeljnih članaka.
<BR>&nbsp;&nbsp;&nbsp;&nbsp;&nbsp;"Jesi li čuo najnoviju vest?" uzviknu on bez daha. Skrenuli su nas ka Deimosu. Kapetan je besan kao ris - zbog toga ćemo možda kasniti čitav dan."
<BR>&nbsp;&nbsp;&nbsp;&nbsp;&nbsp;"Zna li se zašto?"
<BR>&nbsp;&nbsp;&nbsp;&nbsp;&nbsp;"Ne; prava misterija. Pitali smo, ali Mars neće da nam kaže."
<BR>&nbsp;&nbsp;&nbsp;&nbsp;&nbsp;Gibson se počeša po glavi, ispitujući i odbacujući desetak pretpostavki. Znao je da je Fobos, unutrašnji mesec, korišćen kao baza još od vremena kada je prva ekspedicija stigla na Mars. Nalazio se na samo 6000 kilometara od površine planete i imao je gravitaciju preko hiljadu puta manju od Zemljine, pa je tako bio savršen za tu svrhu.
<BR>&nbsp;&nbsp;&nbsp;&nbsp;&nbsp;'Ares' je trebalo da pristane za manje od nedelju dana i Mars se već video kao mali disk na čijoj su se površini, čak i golim okom, uočavali mnogi znaci. Gibson je pozajmio veliku merkatorsku projekciju planete i počeo je da uči nazive glavnih obličja - nazive što su im nadenuli, pre više od jednog veka, astronomi koji sasvim sigurno nisu uopšte sanjali da će ih ljudi jednog dana koristiti u svakodnevnom životu. Kako su poetični bili ti stari kartografi u pljačkanju mitologije! Već pri samom pogledu na kartu krv bi počinjala brže da kola venama - Deuklion, Elizijum, Eumenide, Arkadija, Atlantida, Utopija, Eos - Gibson je mogao da sedi satima, premećući ta predivna imena preko jezika; javio bi mu se tada neodoljiv utisak da se znameniti Kitsovi čarobni prozori otvaraju pred njim. Ali na Marsu nije bilo mora, ni opasnih, ni onih drugih - mada je veći deo kopna izgledao prilično pust.
<BR>&nbsp;&nbsp;&nbsp;&nbsp;&nbsp;'Aresova' putanja sada je oštro sekla orbitu planete i kroz nekoliko dana motori će smanjiti brzinu broda koja ga udaljuje od Marsa. Promena brzine potrebna da se brod umesto ka Fobosu upravi ka Deimosa bila je beznačajna, mada je Mekkej zbog toga morao nekoliko sati da prosedi za kompjuterom.
<BR>&nbsp;&nbsp;&nbsp;&nbsp;&nbsp;Svi obroci bili su prožeti razgovorom o samo jednoj stvari - planovima posade kada stignu na Mars. Gibsonovi su se mogli svesti u jednu rečenicu - da vidi što je moguće više. Možda je bilo malo previše optimistično verovati da se za samo dva meseca može upoznati cela jedna planeta, uprkos Bredlijevim uveravanjima da su i samo dva dana sasvim dovoljna za Mars.
<BR>&nbsp;&nbsp;&nbsp;&nbsp;&nbsp;Uzbuđenje usled bliskog okončanja putovanja uspelo je u izvesnoj meri da odvuče Gibsonovu pažnju sa ličnih problema. Viđao je Džimija možda pet-šest puta dnevno za obrocima i pri slučajnim susretima, ali nisu nastavljali raniji razgovor. Izvesno vreme Gibson je podozrevao da ga Džimi namerno izbegava, ali uskoro je otkrio da to uopšte nije bio slučaj. Kao i ostali članovi posade, i Džimi je imao mnogo posla oko priprema za kraj putovanja. Norden je odlučno tražio da brod bude u savršenom stanju kada pristanu, tako da je u toku bio veliki broj provera i servisiranja.
<BR>&nbsp;&nbsp;&nbsp;&nbsp;&nbsp;Uprkos svoj toj delatnosti, Džimi je mnogo razmišljao o onome što mu je Gibson ispričao. U početku je bio ogorčen i ljut na čoveka koji je bio odgovoran, ma koliko to bilo nenamerno, što njegova majka nije bila srećna. Ali posle izvesnog vremena počeo je da shvata Gibsona, kao i to kako se on osećao. Džimi je bio dovoljno bistar da razume kako mu Gibson ne samo da nije sve ispričao, već je i sebe predstavio u najboljem mogućem svetlu. Međutim, i pored svega toga, bilo je očigledno da Gibson veoma žali zbog svega što se dogodilo u prošlosti i žarko želi da makar malo umanji počinjenu štetu, mada je zakasnio čitavo jedno pokolenje.
<BR>&nbsp;&nbsp;&nbsp;&nbsp;&nbsp;Čudno je bilo ponovo osetiti težinu i ćuti udaljenu grmljavinu motora kada je 'Ares' smanjio brzinu kako bi ona odgovarala znatno manjoj brzini Marsa. Za manevrisanje i krajnje pipavo ispravljanje kursa bilo im je potrebno više od dvadeset četiri časa. Kada je i to prošlo, Mars je bio desetak puta veći od punog Meseca gledanog sa Zemlje, a Fobos i Deimos delovali su kao sićušne zvezde čije se kretanje moglo jasno uočiti posle nekoliko minuta posmatranja.
<BR>&nbsp;&nbsp;&nbsp;&nbsp;&nbsp;Gibson nikada nije bio svestan koliko su velike pustinje, u stvari, crvene. Ali jednostavna reč 'crven' nije izražavala raznovrsnost boje na tom disku koji se lagano povećavao. Pojedine oblasti bile su gotovo grimizne, druge žuto-smeđe, dok je možda najrasprostranjenija bila ona koja se mogla najbolje opisati kao boja cigle.
<BR>&nbsp;&nbsp;&nbsp;&nbsp;&nbsp;Na južnoj polulopti bilo je pozno proleće i polarna kapa videla se u nekoliko sjajnih, belih tačaka na mestima gde se sneg još tvrdoglavo zadržavao u višim predelima. Široki pojas rastinja između pola i pustinje bio je većim delom blede plavičasto-zelene boje, iako se svaki zamislivi preliv mogao naći negde na tom pegavom disku.
<BR>&nbsp;&nbsp;&nbsp;&nbsp;&nbsp;'Ares' je ulazio na orbitu oko Deimosa relativnom brzinom koja je bila manja od hiljadu kilometara na sat. Ispred broda, sićušni mesec već je pokazivao vidljivi disk, a kako su časovi prolazili postojano je rastao, sve dok, sa udaljenosti od nekoliko stotina kilometara, nije izgledao veliki kao i Mars. Ali kakav kontrast! Ovde nije bilo bogatstva crvene i zelene boje, već samo tamni haos isprelamanih stena planina koje su štrčale prema zvezdama pod svim mogućim uglovima u ovom svetu na kome je vladala praktično nulta gravitacija.
<BR>&nbsp;&nbsp;&nbsp;&nbsp;&nbsp;Okrutne stene polako su skliznule bliže i proletele pored njih dok je 'Ares' pažljivo napredovao prema radio-faru koji je još pre toliko dana Gibson čuo. Uskoro je ugledao, na jednom gotovo ravnom području nekoliko kilometara ispod njih, prve znake da je čovek već posetio ovaj ogoleli svet. Dva niza okomitih stubova štrčalo je iz tla, a između njih stajala je razapeta mreža kablova. 'Ares' je gotovo neosetno tonuo prema Deimosu; glavne rakete već su odavno bile isključene, a mali pomoćni mlaznici nisu imali problema sa stvarnom težinom broda koja je ovde iznosila tek nekoliko stotina kilograma.
<BR>&nbsp;&nbsp;&nbsp;&nbsp;&nbsp;Nemoguće je bilo proceniti trenutak dodira; samo je iznenadna tišina koja je nastupila kada su mlaznici isključeni saopštila Gibsonu da je putovanje okončano, i da 'Ares' sada počiva u kolevci koja je za njega bila pripremljena. On se i dalje, razume se, nalazio dvadeset hiljada kilometara od Marsa i na planetu neće stići do narednog dana - i to u jednoj od malih raketa koje su im već dolazile u susret. Ali što se 'Aresa' tiče, putovanje je bilo okončano.
<BR>&nbsp;&nbsp;&nbsp;&nbsp;&nbsp;Uskoro će napustiti sićušnu kabinu koja je bila njegov dom toliko nedelja.
<BR>&nbsp;&nbsp;&nbsp;&nbsp;&nbsp;Napustio je palubu za osmatranje i pohitao do kontralne kabine, koju je namerno izbegavao poslednjih časova, jer su svi tamo imali puno posla. Nije više bilo tako lako kretati se po 'Aresu', jer je malo gravitaciono polje Deimosa bilo taman dovoljno da naruši njegove instinktivne pokrete, tako da je morao da razmišlja o njima. Pitao se kako li će se osećati kada ponovo bude osetio pravo polje gravitacije. Teško je bilo poverovati da mu se pre samo tri meseca nezamisliva i uznemiravajuća činila pomisao o odsustvu gravitacije, a sada je na to gledao kao na nešto sasvim normalno. Kako je ljudsko telo bilo prilagodljivo!
<BR>&nbsp;&nbsp;&nbsp;&nbsp;&nbsp;Cela posada okupila se oko stola sa kartama; delovali su puni sebe i zadovoljni.
<BR>&nbsp;&nbsp;&nbsp;&nbsp;&nbsp;"Stigao si baš na vreme, Martine", primeti Norden veselo. "Spremamo malu proslavu. Donesi kameru da nas slikaš dok nazdravljamo ovom starom sanduku."
<BR>&nbsp;&nbsp;&nbsp;&nbsp;&nbsp;"Nemojte sve popiti dok se ne vratim!" upozori ih Gibson i ode u potragu za svojom Leikom. Kada se vratio, dr Skot je pokušavao da izvede jedan zanimljiv opit.
<BR>&nbsp;&nbsp;&nbsp;&nbsp;&nbsp;"Dojadilo mi je da srčem pivo iz kugle", objasni on. "Hoću da ga sipam u čašu onako kako to priliči kad nam se već ponovo ukazala za to prilika. Da vidimo koliko će to potrajati."
<BR>&nbsp;&nbsp;&nbsp;&nbsp;&nbsp;"Nestaće pene dok ne stigne do čaše", upozori ga Mekkej. "Da vidimo - g je otprilike pola centimetra u sekundi na kvadrat, sipaš sa visine od..." Povukao se u vlastite misli.
<BR>&nbsp;&nbsp;&nbsp;&nbsp;&nbsp;Međutim, opit je već bio u toku. Skot je držao probušenu konzervu piva na otprilike jednu stopu od čaše - i, prvi put za tri meseca, reč 'iznad' imala je nekakav smisao, mada ne baš naročito veliki. Zlaćana tečnost potekla je iz konzerve na neverovatan način - tako sporo da je neko mogao pomisliti kako je reč o kakvom sirupu. Tanak stub pružao se naniže, krećući se u početku gotovo neprimetno, ali je potom počeo da ubrzava. Činilo se da je prošla čitava večnost pre nego što je stigao do čaše; kada je došlo do dodira, prolomilo se glasno odobravanje, a nivo tečnosti u čaši počeo je da raste.
<BR>&nbsp;&nbsp;&nbsp;&nbsp;&nbsp;"...biće mu potrebno sto dvadeset sekundi da stigne do čaše", Mekkej je uspeo da nadjača buku.
<BR>&nbsp;&nbsp;&nbsp;&nbsp;&nbsp;"Biće bolje da to ponovo izračunaš", odvrati Skot. "To su dva minuta, a pivo je već u čaši!"
<BR>&nbsp;&nbsp;&nbsp;&nbsp;&nbsp;"A?" izusti Mekkej zapanjeno, očigledno tek tada primetivši da je opit završen. Brzo je izvršio proveru svojih proračuna i iznenada se razvedrio jer je otkrio pogrešno stavljen decimalni zarez.
<BR>&nbsp;&nbsp;&nbsp;&nbsp;&nbsp;"Baš sam glup! Nikada mi nije išla od ruke mentalna aritmetika. Hteo sam da kažem dvanaest sekundi, razume se."
<BR>&nbsp;&nbsp;&nbsp;&nbsp;&nbsp;"I on nas je doveo do Marsa!" zapanjeno prozbori neko. "Nazad se vraćam pešice!"
<BR>&nbsp;&nbsp;&nbsp;&nbsp;&nbsp;Niko, izgleda, nije bio voljan da ponovi Skotov opit, koji je, doduše, bio zanimljiv, ali nije baš imao neku naročitu praktičnu vrednost. Vrlo brzo su velike količine tečnosti isrkane iz kugli na 'normalan' način i društvo je postojano postajalo sve veselije. Dr Skot je, oslonivši se na svoje neverovatno pamćenje, odrecitovao celu sagu o svemirskim putevima, koju putnici sa plaćenom kartom tako retko imaju priliku da čuju i koja počinje rečima:
<BR>
<BR>&nbsp;&nbsp;&nbsp;&nbsp;&nbsp;"Bio jednom svemirski brod Venera..."
<BR>
<BR>&nbsp;&nbsp;&nbsp;&nbsp;&nbsp;Gibson je izvesno vreme pratio pustolovine ove letelice, čak previše prikladnog imena, i njene genijalne, mada prostodušne posade. A onda je atmosfera počela da postaje odveć teška za njega i on je izišao da malo razbistri glavu. Gotovo automatski, vratio se do svog omiljenog mesta za osmatranje na palubi.
<BR>&nbsp;&nbsp;&nbsp;&nbsp;&nbsp;Morao je da se tamo usidri, kako ga slaba, ali uporna privlačna sila Deimosa ne bi pomerala. Pravo pred njim ležao je Mars; više nije bio pun, već se polako smanjivao. Tamo dole, već su sigurno uveliko vršene pripreme za njihov doček, a male rakete zacelo se u ovom trenutku već nevidljivo penju prema Deimosu da ih prebace do površine. Četrnaest hiljada kilometara ispod, ali ipak šest hiljada kilometara iznad Marsa, Fobos je prelazio preko neosvetljenog lica planete, jarko sijajući naspram njenog polumeseca koji je pomračivao zvezde. Šta li se to događalo na tom malom mesecu, pomalo zabrinuto se pitao Gibson. Oh, pa dobro, uskoro će i to saznati. U međuvremenu će malo osvežiti svoje znanje iz aerografije. Da vidimo - tamo se nalazi dvokraka viljuška Sinus Meridijanija (baš zgodan reper, na polutaru, i nulte geografske dužine), a tamo na istoku je Sirtis Major. Pošavši od ova dva očigledna beočuga lako je mogao da razabere i ostale pojedinosti. Margaritifer Sinus danas se lepo video, ali bilo je puno oblaka preko Ksantea i...
<BR>&nbsp;&nbsp;&nbsp;&nbsp;&nbsp;"Gospodine Gibson!"
<BR>&nbsp;&nbsp;&nbsp;&nbsp;&nbsp;Iznenađeno se osvrnuo.
<BR>&nbsp;&nbsp;&nbsp;&nbsp;&nbsp;"Ah, Džimi - i tebi je bilo dosta?"
<BR>&nbsp;&nbsp;&nbsp;&nbsp;&nbsp;Džimi je delovao kao da mu je prilično vrućina i bio je zajapuren - očigledno je i on izišao da udahne malo svežeg vazduha. Pomalo nesigurno se spustio na sedište za osmatranje i na trenutak je ćutke zurio u Mars, kao da ga nikada ranije nije video. A onda je stao da odmahuje glavom kao da se s nečim ne slaže.
<BR>&nbsp;&nbsp;&nbsp;&nbsp;&nbsp;"Strašno je veliki", izjavi on, ne obračajući se nikom određeno.
<BR>&nbsp;&nbsp;&nbsp;&nbsp;&nbsp;"Zemlja je veća", pobuni se Gibson. "Tvoja kritika je u svakom slučaju besmislena ako ne ukažeš na standarde kojima si se upravljao. A šta ti misliš, koliki bi Mars trebalo da bude?"
<BR>&nbsp;&nbsp;&nbsp;&nbsp;&nbsp;Džimiju to očigledno nije palo na pamet i on je izvesno vreme proveo mozgajući o tome.
<BR>&nbsp;&nbsp;&nbsp;&nbsp;&nbsp;"Ne znam", reče on tužno. "Ali ipak je suviše veliki. Sve je suviše veliko."
<BR>&nbsp;&nbsp;&nbsp;&nbsp;&nbsp;Ovaj razgovor nikuda nije vodio, zaključi Gibson. Moraće da promeni temu.
<BR>&nbsp;&nbsp;&nbsp;&nbsp;&nbsp;"Šta ćeš raditi kada stigneš na Mars? Imaćeš na raspolaganju nekoliko meseci pre nego što 'Ares' krene nazad."
<BR>&nbsp;&nbsp;&nbsp;&nbsp;&nbsp;"Pretpostavljam da ću uglavnom biti u luci Louel; takođe ću ići napolje i malo zaviriti u pustinje. Voleo bih i da istražujem, ako mi se za to ukaže prilika."
<BR>&nbsp;&nbsp;&nbsp;&nbsp;&nbsp;Gibson pomisli da je to prilično zanimljiva pomisao, ali znao je da nije bilo nimalo lako istraživati Mars, bar ne unosno se time baviti, a i bilo je potrebno mnogo opreme, kao i iskusnih vodiča. Malo je bilo verovatno da bi Džimi mogao da se pridruži nekoj od naučnih ekipa koje su s vremena na vreme napuštale naseobine.
<BR>&nbsp;&nbsp;&nbsp;&nbsp;&nbsp;"Imam ideju", reče on. "Trebalo bi da mi pokažu sve što budem hteo da vidim. Možda bih mogao da organizujem neki put u Helas ili Hesperiju, gde još niko nije bio. Da li bi voleo da pođeš? Mogli bismo sresti nekog Marsovca!"
<BR>&nbsp;&nbsp;&nbsp;&nbsp;&nbsp;To je, razume se, bila glavna šala o Marsu, još od vremena kada su se prvi brodovi vratili sa razočaravajućim vestima da tamo ipak nema nikakvih Marsovaca. Veliki broj ljudi još se nadao, uprkos svim dokazima, da ipak negde možda postoji inteligentni život u mnogim neispitanim oblastima planete.
<BR>&nbsp;&nbsp;&nbsp;&nbsp;&nbsp;"Da", reče Džimi, "to bi bilo sjajno. Ionako niko ne može da me spreči - moje vreme je samo moje čim stignemo na Mars. Tako piše u ugovoru."
<BR>&nbsp;&nbsp;&nbsp;&nbsp;&nbsp;Izgovorio je to prilično ratoborno, kao da je bilo namenjeno uhu svakog višeg oficira koji bi mogao da sluša, tako da je Gibson zaključio kako će biti najbolje da oćuti.
<BR>&nbsp;&nbsp;&nbsp;&nbsp;&nbsp;Tišina je potrajala nekoliko minuta. Zatim je Džimi počeo, veoma lagano, da se lebdeći udaljava iz osmatračnice i da klizi niz zakrivljene zidove broda. Gibson ga je uhvatio pre nego što je daleko odmakao i pričvrstio dva elastična držača za ruke za njegovu odeću - u načelu, Džimi je mogao i ovde isto tako udobno da odspava kao i bilo gde drugde. A i on je bio suviše umoran da ga odnese do njegovog ležaja.
<BR>&nbsp;&nbsp;&nbsp;&nbsp;&nbsp;Da li je tačno da izgledamo onakvi kakvi u stvari jesmo samo kada spavamo? - zapitao se Gibson. Džimi je delovao veoma spokojno i zadovoljno sada kada se potpuno opustio - mada je možda rubinska svetlost sa velike planete iznad njih stvarala utisak da se dobro oseća. Gibson se nadao da sve to nije puka opsena. Činjenica da ga je Džimi konačno namerno potražio mnogo je značila. Istina, Džimi nije bio baš pri sebi, i možda će do jutra celu stvar zaboraviti. Ali Gibson nije bio tog uverenja. Džimi je odlučio, mada možda još ne svesno, da mu pruži još jednu priliku.
<BR>&nbsp;&nbsp;&nbsp;&nbsp;&nbsp;Bio je na probi.
<BR>
<BR>&nbsp;&nbsp;&nbsp;&nbsp;&nbsp;Gibson se narednog dana probudio, jer mu je u ušima pakleno odzvanjalo. Zvučalo je kao da se 'Ares' raspada oko njega i on se brže-bolje obukao i pohitao napolje u hodnik. Prva osoba koju je sreo bio je dr Mekkej, koji se nije zaustavio da mu išta objasni, već mu je samo doviknuo u prolazu: "Stigle su rakete! Prva se vraća dole kroz dva časa. Biće bolje da požuriš - trebalo bi da budeš u njoj!"
<BR>&nbsp;&nbsp;&nbsp;&nbsp;&nbsp;Gibson se pomalo smeteno počeša po glavi.
<BR>&nbsp;&nbsp;&nbsp;&nbsp;&nbsp;"Neko je trebalo da mi kaže", progunđa on. A onda se setio da mu je neko i rekao, tako da mu je preostalo jedino samoga sebe da krivi. Pohitao je nazad u kabinu i počeo da ubacuje stvari u kofere. 'Ares' bi se s vremena na vreme na određen način zatresao oko njega i on se pitao šta li se to dešava.
<BR>&nbsp;&nbsp;&nbsp;&nbsp;&nbsp;Norden je delovao kao da su ga mnogo gnjavili kada ga je sreo u vazdušnoj komori. Sa njim je bio i dr Skot, odeven za odlazak. Nosio je, sa krajnjom pažnjom, glomazan metalni sanduk.
<BR>&nbsp;&nbsp;&nbsp;&nbsp;&nbsp;"Nadam se da ćete vas dvojica imati prijatan put", reče Norden. "Vidimo se za nekoliko dana, kada istovarimo teret. Pa, do tada - oh, umalo da zaboravim! Treba da ti dam ovo na potpis."
<BR>&nbsp;&nbsp;&nbsp;&nbsp;&nbsp;"Šta je to?" sumnjičavo upita Gibson. "Nikada ništa ne potpisujem bez dozvole mojih agenata."
<BR>&nbsp;&nbsp;&nbsp;&nbsp;&nbsp;"Pročitaj, pa ćeš videti", isceri se Norden. "To je pravi istorijski dokumenat."
<BR>&nbsp;&nbsp;&nbsp;&nbsp;&nbsp;Na pergamentu koji mu je Norden uručio stajalo je:
<BR>
<BR>&nbsp;&nbsp;&nbsp;&nbsp;&nbsp;OVIM SE POTVRĐUJE DA JE MARTIN M. GIBSON, PISAC, BIO PRVI PUTNIK KOJI SE NA ZEMALJSKOM BRODU 'ARES' PREVEZAO SA ZEMLJE NA MARS, NA NJEGOVOM PRVOM PUTOVANJU.
<BR>
<BR>&nbsp;&nbsp;&nbsp;&nbsp;&nbsp;Posle toga je sledio datum, mesto za Gibsonov potpis, kao i za potpise članova posade. Gibson se kitnjasto potpisao.
<BR>&nbsp;&nbsp;&nbsp;&nbsp;&nbsp;"Pretpostavljam da će ovo završiti u muzeju Astronautike, kada odluče gde će ga sagraditi", primeti on.
<BR>&nbsp;&nbsp;&nbsp;&nbsp;&nbsp;"Isto kao i 'Ares', pretpostavljam", reče Skot.
<BR>&nbsp;&nbsp;&nbsp;&nbsp;&nbsp;"Nije lepo to reći na kraju njegovog tek prvog putovanja!" pobuni se Norden. "Ali mislim da si u pravu. E, pa, moram sad da krenem. Ostali su već napolju u skafanderima - pozdravite ih dok budete prelazili. Vidimo se na Marsu!"
<BR>&nbsp;&nbsp;&nbsp;&nbsp;&nbsp;Gibson je po drugi put navukao skafander; ovog puta osećao se kao veteran dok je to činio.
<BR>&nbsp;&nbsp;&nbsp;&nbsp;&nbsp;"Jasno ti je, nadam se", poče da objašnjava Skot, "da će putnici, kada služba bude kako treba organizovana, prelaziti na trajektni brod kroz povezno crevo. Svega ovoga onda neće biti."
<BR>&nbsp;&nbsp;&nbsp;&nbsp;&nbsp;"Propustiće mnogo", odvrati Gibson, dok je na brzinu proveravao uređaje na maloj tabli ispod brade.
<BR>&nbsp;&nbsp;&nbsp;&nbsp;&nbsp;Pred njima se otvoriše spoljašnja vrata i oni polako krenuše preko površine Deimosa zahvaljujući potisnicima. 'Ares' je počivao u kolevci od konopaca (koja mora da je bila na brzinu pripremljena prošle nedelje), delujući kao da ga se dočepao tim za raščišćavanje ruševina. Gibsonu je sada postalo jasno odakle je poticalo ono lupanje i udaranje koje ga je probudilo. Sa južne polulopte broda uklonjen je najveći deo oplate, a članovi posade odeveni u skafandere iznosili su teret, koji su gomilali po okolnom stenju. Gibsonu se ta operacija učinila krajnje nesigurna. Nadao se da niko neće slučajno suviše jako gurnuti neki deo tereta, čime bi ga nepovratno poslao u svemir, tako da ovaj postane treći i najmanji Marsov satelit.
<BR>&nbsp;&nbsp;&nbsp;&nbsp;&nbsp;Pedesetak metara od 'Aresa' nalazile su se dve krilate rakete koje su stigle sa Marsa tokom noći; izgledale su poput patuljaka u poređenju sa 'Aresom'. U jednu je već bio prebačen teret; druga, mnogo manja, bila je očigledno namenjena samo za putnike. Dok je Gibson polako i oprezno sledio Skota prema njoj, prebacio se na opštu talasnu dužinu u skafandru i pozdravio članove posade, svoje saputnike. Istog časa usledili su njihovi zavidljivi odgovori, ispresecani mnoštvom duvanja i dahtanja - jer je teret koji su premeštali, iako praktično bez težine, posedovao normalnu inerciju, tako da ga je bilo isto onako teško premeštati kao i na Zemlji.
<BR>&nbsp;&nbsp;&nbsp;&nbsp;&nbsp;"Tako je!" začuo se Bredlijev glas. "Ostavljate nas da sami obavimo sav posao!"
<BR>&nbsp;&nbsp;&nbsp;&nbsp;&nbsp;"Neka vam je za utehu to što ste", nasmeja se Gibson, "verovatno najskuplje plaćeni lučki radnici u Sunčevom sistemu!" Razumeo je Bredlija. Ovo nije bio posao za koji su se dobrovoljno prijavili visoko obrazovani tehničari sa 'Aresa'. Ali ove improvizacije bile su neophodne zbog tajanstvenog skretanja broda sa male, ali dobro opremljene luke na Fobosu .
<BR>&nbsp;&nbsp;&nbsp;&nbsp;&nbsp;Čovek ne može da se oprosti kako bi želeo putem otvorene radio-veze preko koje ga sluša šestoro ljudi, a i videće ih ponovo kroz nekoliko dana. Voleo bi da je mogao još malo da popriča sa Džimijem, ali to će morati da pričeka.
<BR>&nbsp;&nbsp;&nbsp;&nbsp;&nbsp;Ugledati nepoznato ljudsko lice predstavljalo je izuzetno iskustvo. Pilot rakete došao je u vazdušnu komoru da im pomogne oko skafandera, koje su nežno vratili na Deimos za buduću upotrebu tako što su jednostavno otvorili spoljašnja vrata i ostatak posla prepustili vazdušnoj struji. Zatim ih je poveo u sićušnu kabinu i rekao im da se smeste u tapacirana sedišta.
<BR>&nbsp;&nbsp;&nbsp;&nbsp;&nbsp;"Pošto ste nekoliko meseci bili bez sile teže, gledaću da vas spustim što blaže budem mogao", reče on. "Neću upotrebiti gravitaciju veću nego što je na Zemlji - ali čak i tada vam se može učiniti da težite više od tone. Spremni?"
<BR>&nbsp;&nbsp;&nbsp;&nbsp;&nbsp;"Da", reče Gibson, iz sve snage se trudeći da ne misli na prethodno iskustvo ove vrste.
<BR>&nbsp;&nbsp;&nbsp;&nbsp;&nbsp;Začula se slaba, daleka grmljavina i nešto ga je čvrsto gurnulo u dubinu sedišta. Za sobom su brzo ostavili grebene i planine Deimosa; poslednji put je pogledao 'Ares' - sjajni srebrni teg naspram utvarne džungle stenja.
<BR>&nbsp;&nbsp;&nbsp;&nbsp;&nbsp;Bila je dovoljna samo jedna sekunda rada motora da se oslobode sićušnog meseca; sada su lebdeli oko Marsa na slobodnoj orbiti. Pilot je nekoliko minuta proučavao uređaje, primajući radio-provere sa planete ispod njih i podešavajući brod prema žiroskopima. Zatim je ponovo pritisnuo dugme za paljenje i rakete su još nekoliko sekundi grmele. Brod se oslobodio orbite Deimosa i počeo da se spušta prema Marsu. Ceo postupak predstavljao je ponavljanje, u malom, pravog međuplanetnog putovanja. Samo su vremena i trajanja bili drugačiji; biće im potrebno tri časa, ne meseca, da stignu do svog odredišta, pri čemu je trebalo da prevale samo nekoliko hiljada, a ne nekoliko miliona kilometara.
<BR>&nbsp;&nbsp;&nbsp;&nbsp;&nbsp;"Jeste li dobro putovali?" upita pilot, uključivši automatske kontrole i okrenuvši se u sedištu.
<BR>&nbsp;&nbsp;&nbsp;&nbsp;&nbsp;"Sasvim prijatno, hvala", odgovori Gibson. "Razume se, nije bilo mnogo uzbuđenja. Sve je prošlo glatko."
<BR>&nbsp;&nbsp;&nbsp;&nbsp;&nbsp;"Kako je Mars ovih dana?" upita Skot.
<BR>&nbsp;&nbsp;&nbsp;&nbsp;&nbsp;"Oh, uobičajeno. Samo rad bez imalo zabave. Trenutno je hit nova kupola koju gradimo u Louelu. Puni raspon dostiže tri stotine metara - moći ćete da zamišljate da ste kod kuće, na Zemlji. Nismo još sigurni da li bismo mogli da stvorimo oblake i kišu unutar nje."
<BR>&nbsp;&nbsp;&nbsp;&nbsp;&nbsp;"Kakva je to gužva oko Fobosa?" upita Gibson, koji je imao dobar nos za vesti. "To nam je donelo mnoge nevolje."
<BR>&nbsp;&nbsp;&nbsp;&nbsp;&nbsp;"Oh, mislim da nije ništa važno. Niko, izgleda, ne zna tačno, ali tamo gore se nalazi prilično veliki broj ljudi koji grade ogromnu laboratoriju. Po mom mišljenju, Fobos će biti čisto istraživačka stanica i zato ne žele da im tamo sleću niti odande poleću brodovi - i unose zbrku u uređaje svom silom zračenja za koje zna nauka."
<BR>&nbsp;&nbsp;&nbsp;&nbsp;&nbsp;Gibson je bio razočaran što mu je nekoliko zanimljivih teorija palo u vodu. Da nije jedva čekao da stigne na planetu, možda bi se malo kritičnije osvrnuo na ovo objašnjenje, ali ono ga je trenutno zadovoljavalo i on prestade da razmišlja o toj stvari.
<BR>&nbsp;&nbsp;&nbsp;&nbsp;&nbsp;Kada mu se učinilo da se Mars nimalo ne žuri da im priđe bliže, Gibson je odlučio da sazna sve što je mogao o praktičnim pojedinostima života na planeti, pošto mu se ukazala prilika da se o svemu tome raspita kod pravog koloniste. Strašno se plašio da ne napravi od sebe budalu, bilo iz neznanja ili netaktičnosti, tako da je narednih nekoliko sati pilot morao svoju pažnju naizmenično da poklanja Gibsonu i uređajima.
<BR>&nbsp;&nbsp;&nbsp;&nbsp;&nbsp;Mars je bio manje od hiljadu kilometara udaljen kada je Gibson oslobodio svoju žrtvu i svu svoju pažnju usmerio na predeo koji se sve više širio ispod njih. Brzo su prelazili preko polutara, ponirući u spoljašnje rubove veoma duboke, ali retke atmosfere planete. Uskoro - nemoguće je bilo tačno reći kada je taj trenutak nastupio - Mars je prestao da bude planeta koja pluta u svemiru i umesto toga postao predeo daleko ispod njih. Pustinje i oaze promicale su tamo dole; Sirtis Major je naišao i prošao pre nego što je Gibson imao vremena da ga prepozna. Bili su na visini od pedeset kilometara kada je došlo do prvog nagoveštaja da se vazduh oko njih zgušnjava. Slabo i udaljeno uzdisanje, koje kao da nije dolazilo niodkuda, poče da ispunjava kabinu. Redak vazduh vukao je svojim slabašnim prstima njihov projektil koji je naglo propadao, ali njegova snaga će brzo rasti - suviše brzo, ako im navigacija nije bila dobra. Gibson je mogao da oseti kako se brzina sve više smanjuje; zviždanje vazduha sada je postalo tako bučno, čak i kroz izolaciju trupa, da uopšte nisu mogli normalno da razgovaraju.
<BR>&nbsp;&nbsp;&nbsp;&nbsp;&nbsp;Izgledalo je da sve to veoma dugo traje, mada nije bilo duže od nekoliko minuta. Konačno je zavijanje vetra polako zamrlo. Raketa je utrošila svu svoju suvišnu brzinu na otpor vazduha; mora da se otporan materijal na nosu i krilima sa bridovima poput oštrice noža upravo ubrzano hladio i gubio trešnjino crvenilo. Sada to više nije bio svemirski brod, već samo veoma brza jedrilica, mala lađa koja je jurila preko pustinje brzinom manjom od hiljadu kilometara na čas, sledeći radio-far do luke Louel.
<BR>&nbsp;&nbsp;&nbsp;&nbsp;&nbsp;Gibson je prvi put ugledao naselje kao sićušnu belu mrlju na obzorju, naspram tamne pozadine Aurore Sinus. Pilot je zaokrenuo brodom u velikom zviždućem luku prema jugu, gubeći na visini i suvišnoj brzini. Kada se raketa nagnula na stranu, Gibson je na trenutak mogao da vidi šest velikih, kružnih kupola, zbijenih na gomilu. A onda im je tlo pojurilo u susret, došlo je do niza nežnih udara i raketa se polako zaustavila.
<BR>&nbsp;&nbsp;&nbsp;&nbsp;&nbsp;Nalazio se na Marsu. Stigao je do mesta koje je za drevnog čoveka predstavljalo pokretnu crvenu svetlost među zvezdama, a za onog od pre samo jednog veka tajanstven i potpuno nedokučiv svet - a sada je bio granica do koje je stigla ljudska rasa.
<BR>&nbsp;&nbsp;&nbsp;&nbsp;&nbsp;"Kakav odbor za doček", primeti pilot. "Cela prevozna flota izišla je da nas vidi. Nisam znao da imaju toliko upotrebljivih vozila!"
<BR>&nbsp;&nbsp;&nbsp;&nbsp;&nbsp;Dve male, zdepaste mašine sa veoma širokim, balonskim gumama došle su pred njih. Obe su imale kabine pod pritiskom za vozače, dovoljno velike da prime dvoje ljudi, ali desetak putnika uspelo je da se nagura na ta mala vozila, držeći se za prigodne držače. Posle njih su došla dva velika poluguseničarska autobusa, takođe puna posmatrača. Gibson nije očekivao takvu gužvu, pa je počeo da sastavlja kratak govor.
<BR>&nbsp;&nbsp;&nbsp;&nbsp;&nbsp;"Pretpostavljam da ne znate kako se te stvari koriste", primeti pilot, izvadivši dve maske za disanje. "Ali moraćete da ih nosite samo kratko dok ne pređete na buve." (Na šta? pomisli Gibson. Ah, da, ta mala vozila sigurno su čuvene marsovske 'peščane buve', svenamensko prevozno sredstvo na planeti.) "Ja ću vam ih pričvrstiti. Kiseonik je u redu? Dobro - idemo. U početku ćete se možda osećati pomalo čudno."
<BR>&nbsp;&nbsp;&nbsp;&nbsp;&nbsp;Vazduh je polako šišteći isticao iz kabine dok se unutrašnji pritisak nije izjednačio sa spoljašnjim. Gibson je osetio neprijatno peckanje po goloj koži; atmosfera oko njega sada je bila ređa nego što je iznad vrha Everesta. Bilo je potrebno da provede tri meseca na 'Aresu' da bi se polako aklimatizovao, uz sva moderna medicinska sredstva, a da bi bio u stanju da kroči na površinu Marsa bila mu je potrebna jedino jednostavna maska za kiseonik.
<BR>&nbsp;&nbsp;&nbsp;&nbsp;&nbsp;Osećao se počastvovanim što je toliko ljudi došlo da ga pozdravi. Razume se, Mars nije mogao da očekuje da će često imati tako uvažene goste, ali znao je da uposlena mala kolonija nema mnogo vremena za ceremonije.
<BR>&nbsp;&nbsp;&nbsp;&nbsp;&nbsp;Pored njega se nađe i dr Skot koji je još nosio veliki metalni sanduk o kome se pomno starao tokom celog putovanja. Kada se on pojavio, skupina kolonista pojurila je napred, uopšte se ne obazrevši na Gibsona, i okupila oko Skota. Gibson je mogao da čuje njihove glasove, koji su veoma bili izobličeni u ovom retkom vazduhu, tako da se gotovo nisu razumeli.
<BR>&nbsp;&nbsp;&nbsp;&nbsp;&nbsp;"Drago nam je što vas ponovo vidimo, doktore! Dajte - mi ćemo to poneti!"
<BR>&nbsp;&nbsp;&nbsp;&nbsp;&nbsp;"Sve smo pripremili, u bolnici čeka deset sanduka. Za nedelju dana znaćemo koliko vredi."
<BR>&nbsp;&nbsp;&nbsp;&nbsp;&nbsp;"Hajde - ulazite u autobus, kasnije ćete pričati!"
<BR>&nbsp;&nbsp;&nbsp;&nbsp;&nbsp;Pre nego što je Gibson stigao da shvati šta se događa, Skot i njegov privezak već su bili odvedeni. Začulo se prodorno zavijanje snažnog motora i autobus je pojurio prema luci Louel, ostavljajući Gibsona koji se nikada u životu nije gluplje osećao.
<BR>&nbsp;&nbsp;&nbsp;&nbsp;&nbsp;Potpuno je bio zaboravio na serum. Njegovo prispeće je za Mars bilo od mnogo veće važnosti od posete bilo kog pisca, koliko god on bio uvažavan na vlastitoj planeti. Bio je to nauk koji neće tako brzo zaboraviti.
<BR>&nbsp;&nbsp;&nbsp;&nbsp;&nbsp;Srećom, nisu ga baš svi napustili - ostale su još peščane buve. Jedan od putnika se iskrcao i pohitao ka njemu.
<BR>&nbsp;&nbsp;&nbsp;&nbsp;&nbsp;"Gospodin Gibson? Ja sam Vestermen iz 'Tajmsa' - 'Marsovskog Tajmsa', naime. Drago mi je što sam vas upoznao. Ovo je..."
<BR>&nbsp;&nbsp;&nbsp;&nbsp;&nbsp;"Henderson, glavni posilni u luci", umeša se visoki čovek, izboranog lica, očigledno besan što je onaj drugi prvi stupio u razgovor. "Pobrinuo sam se da vaš prtljag bude otpremljen. Uskačite."
<BR>&nbsp;&nbsp;&nbsp;&nbsp;&nbsp;Bilo je očigledno da bi Vestermen mnogo više voleo da je Gibson pošao kao njegov putnik, ali morao je da popusti i to je učinio što je mogao ljubaznije. Gibson se popeo u Hendersonovu buvu kroz gipku plastičnu vreću koja je predstavljala jednostavnu, ali delotvornu vazdušnu komoru vozila, a ovaj drugi mu se pridružio minut kasnije u kabini za vozača. Predstavljalo je pravo olakšanje osloboditi se maske za disanje; onih nekoliko minuta koje je proveo na otvorenom bili su krajnje naporni. Takođe se osećao veoma težak i trom - a to osećanje bilo je potpuno suprotno onom koje čovek pretpostavlja da će doživeti po prispeću na Mars. Ali cela tri meseca proživeo je bez ikakve gravitacije i biće mu potrebno izvesno vreme da se privikne čak i na trećinu svoje zemaljske težine.
<BR>&nbsp;&nbsp;&nbsp;&nbsp;&nbsp;Vozilo je pojurilo preko poteza za sletanje prema kupolama luke, udaljene nekoliko kilometara. Gibson je tada prvi put primetio da se svuda oko njega nalazi sjajno prošarano zelenilo otpornih biljaka koje su predstavljale najčešći oblik života na Marsu. Iznad njih nebo više nije bilo crno poput ahata, već tamno i veličanstveno plavo. Sunce je bilo nedaleko od zenita i njegovi zraci su iznenađujućom toplotom prodirali kroz plastičnu kupolu kabine.
<BR>&nbsp;&nbsp;&nbsp;&nbsp;&nbsp;Gibson je zurio u tamni svod neba, pokušavajući da uoči sićušni mesec na kome su njegovi sadruzi još imali posla. Henderson je uhvatio njegov pogled, skinuo jednu šaku sa volana i pokazao nešto u blizini Sunca.
<BR>&nbsp;&nbsp;&nbsp;&nbsp;&nbsp;"Eno je tamo", reče on.
<BR>&nbsp;&nbsp;&nbsp;&nbsp;&nbsp;Gibson zakloni oči i zagleda se u nebo. A onda ugleda jednu sjajnu zvezdu malo zapadnije od Sunca koja je počivala poput udaljenog električnog luka naspram plavetnila. Bila je suviše mala čak i za Deimos, ali Gibsonu je bio potreban trenutak da shvati da je njegov saputnik pogrešno protumačio šta on traži.
<BR>&nbsp;&nbsp;&nbsp;&nbsp;&nbsp;Ta postojana svetlost koja nije žmirkala, a gorela je tako neočekivano jarko na dnevnom nebu, bila je sada, i ostaće tokom mnogo nedelja zvezda-zornjača Marsa. Međutim, bila je poznatija kao Zemlja.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
