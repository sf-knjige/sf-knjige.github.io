<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Izvinite što ste morali da čekate", reče major Viteker, "ali znate kako je - šef je ceo prethodni sat bio na konferenciji. Jedva sam uspeo da ga uhvatim kako bih mu kazao da ste ovde. Ovuda - skratićemo put kroz arhivu."
<BR>&nbsp;&nbsp;&nbsp;&nbsp;&nbsp;Mogla je to biti i neka sasvim obična kancelarija na Zemlji. Na vratima je pisalo, sasvim jednostavno: 'Upravnik'. Nigde imena; nije bilo potrebno. Svi u Sunčevom sistemu znali su ko upravlja Marsom - i zaista, teško je bilo pomisliti na ovu planetu, a ne povezati je sa Vorenom Hedfildom.
<BR>&nbsp;&nbsp;&nbsp;&nbsp;&nbsp;Gibson se iznenadio kada je ovaj ustao od stola; upravnik je bio mnogo niži nego što je on to zamišljao. Mora da je sudio o njemu po njegovim delima i uopšte nije bio svestan da mu je zbog toga dodao nekoliko inča. Međutim, mršavo, žilavo telo i senzibilna glava, prilično nalik na ptičju, bili su upravo onakvi kakve je očekivao.
<BR>&nbsp;&nbsp;&nbsp;&nbsp;&nbsp;U početku razgovora Gibson je zauzeo odbrambeni stav, znajući da mnogo toga zavisi od utiska koji će ostaviti. Kasnije će mu neosporno biti mnogo lakše ako šef bude na njegovoj strani. U stvari, ako od Hedfilda stvori neprijatelja, može smesta da krene kući.
<BR>&nbsp;&nbsp;&nbsp;&nbsp;&nbsp;"Nadam se da se Viteker brinuo o vama", primeti šef kada su izmenjali početne uljudnosti. "Nisam mogao da vas primim ranije - jer sam se upravo vratio iz inspekcije. Kako ste se smestili ovde dole?"
<BR>&nbsp;&nbsp;&nbsp;&nbsp;&nbsp;"Sasvim dobro", osmehnu se Gibson. "Bojim se da sam razbio nekoliko stvari odlažući ih u vazduh, ali polako se ponovo navikavam da živim sa gravitacijom."
<BR>&nbsp;&nbsp;&nbsp;&nbsp;&nbsp;"A šta mislite o našem malom gradu?"
<BR>&nbsp;&nbsp;&nbsp;&nbsp;&nbsp;"Hvale vredno dostignuće. Nije mi jasno kako ste uspeli toliko toga da uradite za kratko vreme."
<BR>&nbsp;&nbsp;&nbsp;&nbsp;&nbsp;Hedfild ga je osmotrio suženim očima.
<BR>&nbsp;&nbsp;&nbsp;&nbsp;&nbsp;"Budite iskreni. Manji je nego što ste očekivali, je li tako?"
<BR>&nbsp;&nbsp;&nbsp;&nbsp;&nbsp;Gibson je oklevao.
<BR>&nbsp;&nbsp;&nbsp;&nbsp;&nbsp;"Pa, pretpostavljam da jeste - ali ja sam navikao na merila Londona i Njujorka. Dve hiljade ljudi na Zemlji bi sačinjavali tek jedno veće selo. Uostalom, obilje prostora koji se pruža ispod luke Louel čini ogromnu razliku."
<BR>&nbsp;&nbsp;&nbsp;&nbsp;&nbsp;Upravnika ovo nije ni naljutilo niti ga je iznenadilo.
<BR>&nbsp;&nbsp;&nbsp;&nbsp;&nbsp;"Svi se razočaraju kada vide najveći grad na Marsu", reče on. "Međutim, već naredne nedelje biće mnogo veći, kada podignemo novu kupolu. Recite mi - kakvi su vaši planovi sada pošto ste dospeli ovamo? Pretpostavljam da znate da nisam bio za ovu posetu."
<BR>&nbsp;&nbsp;&nbsp;&nbsp;&nbsp;"Shvatio sam to na Zemlji", odvrati Gibson, pomalo zatečen. Tek je trebalo da otkrije da je iskrenost bila jedna od glavnih upravnikovih vrlina - zbog koje ga, doduše, mnogi nisu baš voleli. "Pretpostavljam da ste se plašili da ću vam smetati."
<BR>&nbsp;&nbsp;&nbsp;&nbsp;&nbsp;"Tako je. Ali sada ste ovde i učinićemo sve za vas. Nadam se da to isto možemo i od vas očekivati."
<BR>&nbsp;&nbsp;&nbsp;&nbsp;&nbsp;"Kako to mislite?" upita Gibson, ukočivši se u odbrambenom stavu.
<BR>&nbsp;&nbsp;&nbsp;&nbsp;&nbsp;Hedfild se nagnu preko stola i stegnu šake što je jače mogao.
<BR>&nbsp;&nbsp;&nbsp;&nbsp;&nbsp;"U ratu smo, gospodine Gibson. U ratu smo sa Marsom i svim silama koje je on u stanju da pokrene protiv nas - hladnoće, nedostatka vode, nedostatka vazduha. U ratu smo i sa Zemljom. Istina, to je rat koji se vodi na papiru, ali i on ima svoje pobede i poraze. Vodim bitku na kraju linije snabdevanja koja nikada nije kraća od pedeset miliona kilometara. Najkraće vreme za koje do mene stižu najpotrebnije namirnice je pet meseci - a i dobijam ih samo ako Zemlja zaključi da ne mogu da se snađem ni na koji drugi način.
<BR>&nbsp;&nbsp;&nbsp;&nbsp;&nbsp;Nadam se da shvatate za šta se borim - to jest, koji je moj najvažniji naum. Samodovoljnost. Sećate se da je prvi pohod morao da donese sa sobom sve što im je bilo potrebno. Sada možemo da obezbedimo sve što je najneophodnije za život iz vlastitih izvora. U našim radionicama može da se izradi sve što nije suviše složeno - ali problem je u specijalizovanoj radnoj snazi. Postoje neke veoma posebne stvari koje se jednostavno moraju napraviti na Zemlji, a sve dok broj stanovnika ovde ne bude bar desetostruko veći ne možemo mnogo šta učiniti s tim u vezi. Nema čoveka na Marsu koji nije stručnjak za nešto - ali na Zemlji postoji više zanata nego što ima ljudi na ovoj planeti i nema svrhe prepirati se sa aritmetikom.
<BR>&nbsp;&nbsp;&nbsp;&nbsp;&nbsp;Vidite one grafikone tamo? Počeo sam da ih vodim pre pet godina. Prikazuju indeks naše proizvodnje raznih ključnih materijala. Dostigli smo nivo na kome smo sami sebi dovoljni - to je ona vodoravna crvena linija - za otprilike polovinu od njih. Nadam se da ćemo kroz pet godina tek nekoliko stvari morati da uvozimo sa Zemlje. Čak i sada nam je najpotrebnija radna snaga - i tu nam vi možete biti od pomoći."
<BR>&nbsp;&nbsp;&nbsp;&nbsp;&nbsp;Gibsonu je bilo pomalo neprijatno.
<BR>&nbsp;&nbsp;&nbsp;&nbsp;&nbsp;"Ne mogu ništa da obećam. Ne zaboravite da sam ja ovde samo kao reporter. Emocionalno, na vašoj sam strani, ali moram da opišem činjenice onako kako ih vidim."
<BR>&nbsp;&nbsp;&nbsp;&nbsp;&nbsp;"Cenim to. Ali činjenice nisu sve. Nadam se da ćete Zemlji objasniti šta se nadamo da ćemo učiniti, kao i ono što smo već učinili. Ovo poslednje još je važnije - ali to možemo dostići samo ako nas Zemlja podrži. Nisu svi vaši prethodnici to shvatili."
<BR>&nbsp;&nbsp;&nbsp;&nbsp;&nbsp;To je bilo sasvim tačno, pomisli Gibson. Setio se kritičke serije članaka u 'Dejli Telegrafu' od pre otprilike godinu dana. Činjenice su bile sasvim tačne, ali sličan izveštaj o dostignućima prvih naseljenika posle pet godina kolonizacije Severne Amerike sigurno bi bio podjednako obeshrabrujući.
<BR>&nbsp;&nbsp;&nbsp;&nbsp;&nbsp;"Mislim da shvatam obe strane problema", primeti Gibson. "Morate razumeti da je, sa stanovišta Zemlje, Mars veoma daleko, da staje mnogo novaca i da ništa ne nudi zauzvrat. Prvobitni sjaj međuplanetnog istraživanja prilično je izbledeo. Sada ljudi postavljaju pitanje: 'Šta time dobijamo?' Do sada je odgovor glasio: 'Veoma malo.' Ubeđen sam da je vaš rad važan, ali u mom slučaju pre se može reči da je u pitanju vera nego logika. Prosečan čovek na Zemlji verovatno misli da bi se milioni koje vi ovde trošite mogli iskoristiti za poboljšanje života na njegovoj matičnoj planeti - to jest, kada uopšte razmišlja o tome."
<BR>&nbsp;&nbsp;&nbsp;&nbsp;&nbsp;"Razumem u čemu je vaša teškoća; ništa novo. Odgovor nije jednostavan. Dopustite mi da to ovako iznesem. Pretpostavljam da bi većina ljudi uvažila vrednost jedne naučne baze na Marsu posvećene čistom istraživanju i ispitivanju?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Ali ne vide svrhu u izgradnji jedne samodovoljne kulture, koja na kraju može prerasti u nezavisnu civilizaciju?"
<BR>&nbsp;&nbsp;&nbsp;&nbsp;&nbsp;"Upravo u tome i jeste problem. Ne veruju da je to moguće - ili, čak i da misle da je moguće, ne smatraju da je vredno truda. Često se može naići na članke koji ukazuju na to da će Mars uvek biti opterećenje matičnoj planeti čovečanstva zbog veoma teških prirodnih uslova u kojima radite."
<BR>&nbsp;&nbsp;&nbsp;&nbsp;&nbsp;"Šta je sa analogijom između Marsa i kolonizovanja Amerike?"
<BR>&nbsp;&nbsp;&nbsp;&nbsp;&nbsp;"Ne može se mnogo eksploatisati. Konačno, kada su stigli u Ameriku, ljudi su mogli da dišu i nađu hranu!"
<BR>&nbsp;&nbsp;&nbsp;&nbsp;&nbsp;"To je tačno, ali, iako je problem kolonizacije Marsa mnogo veći, mi držimo pod kontrolom znatno veće sile. Ako budemo imali na raspolaganju dovoljno vremena i materijala, možemo od ovoga napraviti svet na kome će se moći živeti isto tako dobro kao i na Zemlji. Čak i sada, nećete naći mnogo ljudi koji bi želeli da se vrate kući. Shvataju značaj onoga što rade. Mars još možda nije potreban Zemlji, ali jednog dana će biti."
<BR>&nbsp;&nbsp;&nbsp;&nbsp;&nbsp;"Voleo bih da mogu da poverujem u to", odvrati Gibson pomalo nesrećno. Pokazao je prema bogatoj zelenoj plimi rastinja koje je obavijalo, poput kakvog gladnog mora, gotovo nevidljivu kupolu grada, ka velikoj ravnici koja je brzo hitala preko ivice neobično bliskog obzorja, kao i u pravcu skarletnih brda, u čijem je naručju ležala ljudska naseobina. "Mars je zanimljiv svet, čak je i lep na svoj način. Ali on nikada ne može biti poput Zemlje."
<BR>&nbsp;&nbsp;&nbsp;&nbsp;&nbsp;"Zašto bi i trebalo da bude? A i šta podrazumevate pod 'Zemljom'? Mislite li na pampase Južne Amerike, vinograde Francuske, koralna ostrva Pacifika, stepe Sibira? 'Zemlja' - to je sve to! Gde god čovek može da živi, to će za nekoga biti dom. Ranije ili kasnije, čovek će biti u stanju da živi na Marsu bez svega ovoga." On mahnu prema kupoli koja se uzdizala iznad grada i pružala mu život.
<BR>&nbsp;&nbsp;&nbsp;&nbsp;&nbsp;"Da li zaista mislite", pobuni se Gibson, "da će čovek ikada moći da se prilagodi na spoljašnju atmosferu? Ako se to dogodi, to više neće biti ljudi!"
<BR>&nbsp;&nbsp;&nbsp;&nbsp;&nbsp;Upravnik nije odmah odgovorio. A onda je tiho primetio: "Nisam pomenuo da će se ljudi priviknuti na Mars. Da li vam je ikada palo na pamet da bi nam Mars mogao izići ususret, na pola puta?"
<BR>&nbsp;&nbsp;&nbsp;&nbsp;&nbsp;Ostavio je Gibsonu taman toliko vremena da upije izgovorene reči; a onda, pre nego što je njegov posetilac uspeo da oblikuje pitanja koja su stala da mu se roje u glavi, Hedfild ustade.
<BR>&nbsp;&nbsp;&nbsp;&nbsp;&nbsp;"Nadam se da će se Viteker dobro brinuti o vama i da će vam pokazati sve što želite da vidite. Razumećete da sa prevozom ne stojimo baš najbolje, ali odvešćemo vas do svih postaja, ako nam date dovoljno vremena da izvršimo pripreme. Javite mi ako bude kakvih poteškoća."
<BR>&nbsp;&nbsp;&nbsp;&nbsp;&nbsp;Otpustio ga je krajnje učtivo i, bar za sada, neopozivo. Najzauzetiji čovek na Marsu poklonio je Gibsonu veoma mnogo vremena i njegova pitanja će morati da sačekaju do neke naredne prilike.
<BR>
<BR>&nbsp;&nbsp;&nbsp;&nbsp;&nbsp;"Šta mislite o šefu sada pošto ste ga upoznali?" upita major Viteker kada se Gibson vratio u prijemni ured.
<BR>&nbsp;&nbsp;&nbsp;&nbsp;&nbsp;"Bio je veoma prijatan i od velike pomoći", odvrati oprezno Gibson. "Pravi je zanesenjak kada je Mars u pitanju, je li tako?"
<BR>&nbsp;&nbsp;&nbsp;&nbsp;&nbsp;Viteker napući usne.
<BR>&nbsp;&nbsp;&nbsp;&nbsp;&nbsp;"Nisam baš siguran da je to prava reč. Mislim da on u Marsu vidi neprijatelja koga treba pobediti. Uostalom kao i svi mi, ali šef ima jače razloge za to od većine drugih. Sigurno ste čuli šta se dogodilo njegovoj ženi?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ona je bila među prvima koji su umrli od marsovske groznice, dve godine po njihovom dolasku ovamo."
<BR>&nbsp;&nbsp;&nbsp;&nbsp;&nbsp;"Oh", izusti lagano Gibson. "Razumem. Pretpostavljam da je to jedan od razloga što se toliko svi trude da pronađu lek."
<BR>&nbsp;&nbsp;&nbsp;&nbsp;&nbsp;"Da; šef se baš zagrejao za to. Uostalom, groznica nam desetkuje ljudstvo. Ne možemo sebi dozvoliti da ovde budemo bolesni!"
<BR>&nbsp;&nbsp;&nbsp;&nbsp;&nbsp;Ta poslednja primedba, razmišljao je Gibson dok je prelazio Brodvejom (tako nazvanim jer je bio širok celih petnaest metara), gotovo da je odražavala položaj kolonije. Još se nije potpuno oporavio od početnog razočarenja kada je otkrio koliko je luka Louel mala i da u njoj nema ni traga od luksuza na koji je navikao na Zemlji. Više je ličila na vojni logor nego na grad, sa svojim nizovima istovetnih metalnih zgrada, mada su stanovnici dali sve od sebe da unesu malo živosti pomoću cveća sa Zemlje. Pojedine biljke neverovatno su narasle zahvaljujući niskoj gravitaciji, tako da je Oksford Sirkus bleštao od suncokreta koji su trostruko nadmašivali visinu čoveka. Mada su već počinjali da smetaju, niko nije imao srca da predloži da se uklone; ako nastave da rastu sadašnjom brzinom, uskoro će biti potreban neki vešt drvoseča koji će moći da ih obori, ne ugrozivši pri tom lučku bolnicu.
<BR>&nbsp;&nbsp;&nbsp;&nbsp;&nbsp;Gibson je zamišljeno nastavio Brodvejem dok nije stigao do Marbl Arča, tačke u kojoj su se sretale Kupole Jedan i Dva. Kako je ubrzo otkrio, to je bilo stožerno mesto i u mnogo drugih pogleda. Tu se nalazio, strateški smešten blizu brojnih vazdušnih komora, 'Džordžov bar' - jedini na Marsu.
<BR>&nbsp;&nbsp;&nbsp;&nbsp;&nbsp;"'Brojtro, gospodine Gibson", pozdravi ga Džordž. "Nadam se da je šef bio dobro raspoložen."
<BR>&nbsp;&nbsp;&nbsp;&nbsp;&nbsp;Kako je iz upravne zgrade izišao pre manje od deset minuta, Gibson pomisli da se vest pročula zaista veoma brzo. Uskoro će otkriti da novosti u luci Louel putuju i te kako brzo, kao i da je, po svoj prilici, Džordž bio glavni izvor.
<BR>&nbsp;&nbsp;&nbsp;&nbsp;&nbsp;Džordž je bio zanimljiva ličnost. Pošto vlasnici barova nisu smatrani neophodnim za dobrobit Luke, on je zvanično imao dva zanimanja. Na Zemlji je bio dosta poznat zabavljač, ali nerazumni zahtevi tri ili četiri žene sa kojima se venčao obuzet mladalačkim oduševljenjem nagnali su ga da emigrira. Sada je bio zadužen za malo pozorište u Luci i izgleda da je bio savršeno zadovoljan životom. Imao je oko trideset pet godina i bio jedan od najstarijih ljudi na Marsu.
<BR>&nbsp;&nbsp;&nbsp;&nbsp;&nbsp;"Za sledeću nedelju pripremamo šou", primeti on, pošto je poslužio Gibsona. "Jedna do dve zaista dobre tačke. Nadam se da ćete doći."
<BR>&nbsp;&nbsp;&nbsp;&nbsp;&nbsp;"Svakako", odvrati Gibson. "Baš će me radovati. Koliko često priređujete takve stvari?"
<BR>&nbsp;&nbsp;&nbsp;&nbsp;&nbsp;"Otprilike jednom mesečno. Tri puta nedeljno imamo po film, tako da nije baš loše."
<BR>&nbsp;&nbsp;&nbsp;&nbsp;&nbsp;"Baš mi je drago što u luci Louel postoji kakav-takav noćni život."
<BR>&nbsp;&nbsp;&nbsp;&nbsp;&nbsp;"Iznenadili biste se. Ali bolje da vam o tome ne pričam, jer će to onda izići u novinama."
<BR>&nbsp;&nbsp;&nbsp;&nbsp;&nbsp;"Ne pišem za tu vrstu novina", odvrati Gibson, zamišljeno pijuckajući lokalno pivo. Uopšte nije bilo loše kada se čovek na njega navikne, mada je, razume se, bilo potpuno sintetičko - izdanak nastao udruženim snagama hidroponske farme i hemijske laboratorije.
<BR>&nbsp;&nbsp;&nbsp;&nbsp;&nbsp;Bar je bio potpuno prazan, jer su u ovo doba dana svi u luci Louel naporno radili. Gibson je izvadio beležnicu i počeo pažljivo da unosi beleške, zviždućući neku melodiju dok je to činio. Bila je to navika koja je drugima išla na živce, a koje on uopšte nije bio svestan; Džordž se izborio s njom tako što je pojačao barski radio.
<BR>&nbsp;&nbsp;&nbsp;&nbsp;&nbsp;Na programu je bio direktan prenos neke stanice sa noćne strane Zemlje; snaga stanice morala je da bude veoma velika da bi signal stigao do Marsa, gde ga je preuzimao repetitor koji se nalazio na niskim brdima južno od grada. Prijem je bio dobar, ako se izuzmu izvesne primese Sunčevog šuma - statičkog krčanja koje je poticalo iz tog mnogo većeg odašiljača spram čijeg fona je Zemlja emitovala. Gibson se pitao da li je bilo vredno tolikog truda da bi se poslao glas osrednjeg soprana ili orkestra što je svirao laku muziku s jednog sveta na drugi. Međutim, pola Marsa je pomno slušalo ovaj prenos sa različitim stepenom sentimentalnosti i nostalgije - premda bi svi odlučno poricali ta osećanja.
<BR>&nbsp;&nbsp;&nbsp;&nbsp;&nbsp;Gibson je završio popis nekoliko desetina pitanja koja je trebalo nekome da postavi. Još se osećao poput novajlije u školi; sve je bilo tako čudno i ništa se nije moglo uzeti zdravo za gotovo. Teško je bilo poverovati da ga je na samo dvadeset metara sa druge strane tog providnog mehura čekala iznenadna smrt od gušenja. To osećanje ga, ko zna zbog čega, na 'Aresu' nikada nije brinulo; konačno, svemir je bio takav. Ali ovde je sve izgledalo naopako, ovde gde je čoveku pred očima stajala veličanstvena zelena ravnica, koja je sada predstavljala bojno polje na kome su otporne marsovske biljke vodile sezonsku međusobnu borbu za opstanak - borbu koja će, sa dolaskom zime, završiti smrću kako za pobednike tako i za pobeđene.
<BR>&nbsp;&nbsp;&nbsp;&nbsp;&nbsp;Gibson je iznenada dobio jaku želju da napusti uske ulice i iziđe pod otvoreno nebo. Tada je, u stvari, prvi put osetio da mu zaista nedostaje Zemlja, planeta za koju je mislio da više nema gotovo ništa da mu ponudi. Poput Falstafa, osećao se kao da brblja o zelenim poljima - ali uz dodatnu ironiju što su se ta zelena polja nalazila svuda oko njega i bila tako mučno vidljiva, a ipak nedosežna usled neumitnih prirodnih zakona.
<BR>&nbsp;&nbsp;&nbsp;&nbsp;&nbsp;"Džordže", iznenada ga pozva Gibson, "ovde sam već izvesno vreme, a još nisam bio napolju. Ne daju mi da iziđem bez pratnje. Ti nećeš još otprilike jedan sat imati mušterije. Budi drug i izvedi me kroz vazdušnu komoru - samo na deset minuta."
<BR>&nbsp;&nbsp;&nbsp;&nbsp;&nbsp;Nema sumnje, razmišljao je Gibson pomalo pometeno, da je Džordž smatrao njegov zahtev prilično blesavim. Ali pokazalo se da uopšte nije u pravu; Džordž je već toliko puta čuo istu molbu, da ju je smatrao sasvim normalnom. Konačno, njegov posao je i bio da ispunjava hirove svojih mušterija, a većina novih momaka se, izgleda, istovetno osećala posle nekoliko prvih dana provedenih pod kupolom. Džordž je filozofski slegnuo ramenima, pitajući se da li bi trebalo da se prijavi za dodatne kredite kao lučki psihoterapeut, a potom je nestao u svom unutrašnjem svetilištu. Vratio se trenutak kasnije, noseći dve maske za disanje i pomoćnu opremu.
<BR>&nbsp;&nbsp;&nbsp;&nbsp;&nbsp;"Ne treba ceo dan provesti u radu kada je ovako lepo vreme", primeti on dok je Gibson nespretno nameštao svoju opremu. "Vodite računa da vam ta sunđerasta guma udobno nalegne na vrat. U redu - hajdemo. Ali ne zaboravite, samo deset minuta!"
<BR>&nbsp;&nbsp;&nbsp;&nbsp;&nbsp;Gibson žurno krenu za njim, kao ovčarski pas za gospodarem, i tako stigoše do otvora u kupoli. Postojale su dve komore, jedna velika, širom otvorena, koja je vodila u Kupolu broj Dva, i jedna manja koja je vodila napolje, u prirodu. Bila je to jednostavna metalna cev, prečnika otprilike tri metra, koja je vodila kroz zid od staklo-cigle što je pričvršćivao gipki, plastični omotač kupole za tle.
<BR>&nbsp;&nbsp;&nbsp;&nbsp;&nbsp;Postojala su četvora odvojena vrata od kojih nijedna nisu mogla da se otvore dok troje drugih nije bilo zatvoreno. Gibson je sasvim odobravao ove mere predostrožnosti, ali činilo mu se da je prošlo dosta vremena pre nego što su se poslednja vrata otvorila prema unutra i pred njim se našla ona jarko zelena ravnica. Mestimično gola koža peckala ga je usled smanjenog pritiska, ali redak vazduh bio je dosta topao i on se ubrzo osećao sasvim prijatno. Uopšte ne obraćajući pažnju na Džordža, stao je žustro da krči put kroz nisko, gusto rastinje, pitajući se dok je to činio zašto je tako gusto bilo upravo oko kupole. Možda ga je privlačila toplota kiseonika koji se lagano odlivao iz grada.
<BR>&nbsp;&nbsp;&nbsp;&nbsp;&nbsp;Zaustavio se posle nekoliko stotina metara, konačno se osetivši slobodan kada se obreo ispod prostranih nebesa i bez onog deprimirajućeg baldahina. Neobjašnjivo, ali uopšte mu nije smetalo to što mu je glava i dalje bila kao u nekom oklopu. Sagnuo se i stao da ispituje biljke među kojima je stajao i koje su mu dopirale do kolena.
<BR>&nbsp;&nbsp;&nbsp;&nbsp;&nbsp;Već je mnogo puta do tada bio u prilici, razume se, da vidi slike marsovskih biljaka. Nisu bile odveć uzbudljive, a ni on nije bio neki naročiti botaničar da bi umeo da ceni njihovu neobičnost. Da je, na primer, naišao na takve biljke u nekom zabačenom delu Zemlje, jedva da bi ih i pogledao. One najviše dopirale su mu do struka, a one među kojima je sada stajao kao da su bile napravljene od listova sjajnog, zelenog pergamenta; bile su veoma tanke, ali i veoma otporne, takvog oblika da su mogle da prikupe najveću moguću količinu Sunčeve svetlosti bez gubljenja dragocene vode. Ti nazubljeni listovi širili su se poput malih jedara na Suncu, prateći njegovo napredovanje preko neba dok ne bi zaronilo put zapada u sumrak. Gibson je žalio što nema i cveća koje bi predstavljalo kontrast ovoj jarko smaragdnoj boji, ali na Marsu ono naprosto nije postojalo. Možda ga je nekad i bilo, kada je vazduh bio dovoljno gust da održava insekte, ali sada se glavnina biljnog života na Marsu samooplođivala.
<BR>&nbsp;&nbsp;&nbsp;&nbsp;&nbsp;Džordž ga je stigao i zastao pored njega, posmatrajući domorodačke oblike faune sa mrzovoljnom ravnodušnošću. Gibson se pitao da nije besan što ga je tako naprečac izvukao napolje, ali neopravdano je brinuo. Džordž je jednostavno razmišljao o svom narednom poduhvatu, pitajući se da li da rizikuje sa dramom Noela Kauarda posle poslednjeg fijaska koji je doživela njegova družina kada se oprobala u jednom sličnom komadu. Iznenada se probudio iz sanjarenja i obratio Gibsonu, tankim ali jasnim glasom na ovako maloj udaljenosti: "Ovo je veoma zgodno. Ostanite trenutak mirno da stojite i posmatrajte onu biljku u vašoj senci."
<BR>&nbsp;&nbsp;&nbsp;&nbsp;&nbsp;Gibson je poslušao ovaj neobičan zahtev. U prvi mah se ništa nije dogodilo. Zatim je primetio da se pergamentski listovi, veoma sporo, preklapaju jedan preko drugoga. Ceo proces se završio posle otprilike tri minuta; po isteku tog vremena cela biljka se pretvorila u malu loptu zelene hartije, čvrsto stisnute i mnogo manje.
<BR>&nbsp;&nbsp;&nbsp;&nbsp;&nbsp;Džordž se zakikota.
<BR>&nbsp;&nbsp;&nbsp;&nbsp;&nbsp;"Misli da je pao mrak", reče on, "i ne želi da bude uhvaćena da drema kada Sunce zađe. Ako se sklonite, razmišljaće o tome dobrih pola sata, pre nego što rizikuje da ponovo otvori radnju. Verovatno bi dobila nervni slom kada biste tako nastavili ceo dan."
<BR>&nbsp;&nbsp;&nbsp;&nbsp;&nbsp;"Da li su te biljke od bilo kakve koristi?" upita Gibson. "Mislim, mogu li se jesti, da li sadrže neke vredne hemikalije?"
<BR>&nbsp;&nbsp;&nbsp;&nbsp;&nbsp;"Sasvim sigurno ne mogu da se jedu - nisu otrovne, ali posle se osećate strašno nesrećni. Vidite, one nisu ni nalik biljkama na Zemlji. Zelena boja je samo slučajnost. To nije... kako ono zovete tu stvar..."
<BR>&nbsp;&nbsp;&nbsp;&nbsp;&nbsp;"Hlorofil?"
<BR>&nbsp;&nbsp;&nbsp;&nbsp;&nbsp;"Da. Ne zavise od vazduha kao naše biljke; sve što im je potrebno dobijaju iz tla. U stvari, mogu da rastu u potpunom vakuumu, poput biljaka na mesecu, ako imaju pogodno tle i dovoljno Sunčeve svetlosti."
<BR>&nbsp;&nbsp;&nbsp;&nbsp;&nbsp;Kakva pobeda evolucije, pomisli Gibson. Ali s kakvom svrhom? - pitao se. Zašto se život tako tvrdoglavo držao ovog malog sveta, uprkos onom najgorem što je priroda mogla da mu uradi? Možda su ove otporne i odlučne biljke prenele nešto svog optimizma i na upravnika.
<BR>&nbsp;&nbsp;&nbsp;&nbsp;&nbsp;"Hej!" pozva ga Džordž. "Vreme je da se vratimo."
<BR>&nbsp;&nbsp;&nbsp;&nbsp;&nbsp;Gibson krotko krenu za njim. Više ga nije pritiskala klaustrofobična teskoba koja je, bio je toga svestan, delimično bila posledica neizbežne reakcije kada je otkrio da je Mars sasvim drugačiji nego što je očekivao da će biti. Oni koji su došli ovamo radi određenog posla i nisu imali vremena za sanjarenje, verovatno uopšte nisu prolazili kroz tu fazu. Ali on je bio slobodan i imao je vremena da sakuplja utiske; glavni utisak bilo je osećanje bespomoćnosti dok je poredio ono što su ljudi do sada postigli na Marsu sa problemima s kojima će tek morati da se suoče. Tri četvrtine planete je još bilo neistraženo! To je bila neka mera za ono što je još preostalo da se uradi.
<BR>&nbsp;&nbsp;&nbsp;&nbsp;&nbsp;Prvi dani u luci Louel protekli su mu u poslu i bili su dosta uzbudljivi. Stigao je u nedelju i major Viteker nije imao mnogo posla u kancelariji, pa je mogao lično da mu pokaže grad, pošto se Gibson smestio u jednom od četiri apartmana u Marsovskom Grandu. (Ostala tri još nisu bila završena.) Krenuli su od Kupole Jedan, prve koja je sagrađena, i major mu je s ponosom opisao razvojni put grada od skupine koliba pod pritiskom od kojih su krenuli pre samo deset godina. Bilo je zabavno - i prilično dirljivo - to kako su kolonisti koristili, gde god je bilo moguće, imena poznatih ulica i trgova vlastitih dalekih gradova. Postojao je takođe naučni sistem numerisanja kojim su se označavale ulice u luci Louel, ali ga niko nikada nije koristio.
<BR>&nbsp;&nbsp;&nbsp;&nbsp;&nbsp;Većina kuća za stanovanje bila je istovetne metalne strukture, visoke po dva sprata, sa zaobljenim uglovima i prilično malim prozorima. U svakoj su stanovale po dve porodice i uopšte im nisu bile prevelike, jer je priraštaj u luci Louel bio najviši u poznatom svemiru. To, razume se, uopšte nije iznenađivalo, budući da je gotovo celokupno stanovništvo bilo između dvadeset i trideset godina starosti, sa izuzetkom nekolicine starijih administrativaca koji su se bližili četrdesetoj. Svaka kuća imala je čudan trem koji je zbunjivao Gibsona dok nije shvatio da je projektovan tako da posluži kao vazdušna komora u vanrednim slučajevima.
<BR>&nbsp;&nbsp;&nbsp;&nbsp;&nbsp;Viteker ga je prvo odveo do upravnog središta, najviše zgrade u gradu. Ako bi se neko našao na njenom krovu, mogao je da ispruži ruku i gotovo dodirne kupolu koja je počivala iznad nje. Upravna zgrada nije bila nimalo uzbudljiva. Mogla se nalaziti bilo gde na Zemlji i isto tako biti kancelarijska zgrada, sa redovima radnih stolova, pisaćim mašinama i ormanima za arhivu.
<BR>&nbsp;&nbsp;&nbsp;&nbsp;&nbsp;Glavni Vazduh bio je mnogo zanimljiviji. To je bilo pravo srce luke Louel; ako bi ikada stalo, grad i svi u njemu uskoro bi bili mrtvi. Gibsonu nije bilo baš najjasnije na koji način naseobina dolazi do kiseonika. U jednom trenutku imao je utisak da se on crpe iz okolnog vazduha, zaboravivši da čak i tako oskudna atmosfera kao što je bila na Marsu sadrži manje od jednog postotka tog gasa.
<BR>&nbsp;&nbsp;&nbsp;&nbsp;&nbsp;Major Viteker pokazao je na veliku gomilu crvenog peska koji je buldožerima unošen spolja pod kupolu. Svi su ga zvali 'pesak', ali nije bilo velike sličnosti između njega i onoga što se na Zemlji označavalo tim nazivom. Složena mešavina metalnih oksida, nije predstavljala ništa drugo do ostatke jednog sveta koji je zarđao.
<BR>&nbsp;&nbsp;&nbsp;&nbsp;&nbsp;"Svekoliki kiseonik koji nam je potreban nalazi se u ovoj rudi", reče Viteker, pogurnuvši nogom slepljeni prah. "Kao i gotovo svi metali koji mogu da vam padnu na pamet. U nekoliko navrata smo imali i sreće na Marsu: ovo je najveća."
<BR>&nbsp;&nbsp;&nbsp;&nbsp;&nbsp;On se sagnu i podignu grumen nešto čvršći od ostalih.
<BR>&nbsp;&nbsp;&nbsp;&nbsp;&nbsp;"Nisam baš neki geolog", reče on, "ali pogledajte ovo. Lepo, zar ne? Uglavnom se sastoji od oksida gvožđa, tako mi kažu. Gvožđe nam i nije od neke koristi, ali ostali metali jesu. Jedini koji nismo u stanju lako da izdvojimo neposredno iz peska jeste magnezijum. Najbolji izvor magnezijuma je staro morsko korito; napolju, u Ksantiju, postoje neke slane ravnice, sa površinskim slojem debelim do sto metara, tako da jednostavno odemo tamo i pokupimo koliko nam treba."
<BR>&nbsp;&nbsp;&nbsp;&nbsp;&nbsp;Ušli su u nisku, jarko osvetljenu zgradu, prema kojoj se kretao pesak na pokretnoj traci. Nije, u stvari, imalo mnogo šta da se vidi, i mada je inženjer na dužnosti jedva čekao da im objasni šta se događa, Gibson se zadovoljio time da samo sazna da se rude tope u električnim pećima, pri čemu se izvlači kiseonik, koji se potom prečišćava i komprimuje, dok se metalne mase šalju dalje na složeniju obradu. Ovde se proizvodila i velika količina vode - gotovo dovoljna za potrebe naseobine, mada je bilo i drugih izvora.
<BR>&nbsp;&nbsp;&nbsp;&nbsp;&nbsp;"Razume se", reče major Viteker, "pored skladištenja kiseonika moramo održavati i određeni vazdušni pritisak i oslobađati se CO <SUB>2</SUB>. Verovatno vam je jasno da se kupola drži jedino zahvaljujući unutrašnjem pritisku i da nema drugih potpornja?"
<BR>&nbsp;&nbsp;&nbsp;&nbsp;&nbsp;"Da", odvrati Gibson. "Pretpostavljam da bi se cela stvar urušila poput ispumpanog balona da pritisak padne."
<BR>&nbsp;&nbsp;&nbsp;&nbsp;&nbsp;"Tačno. Leti održavamo pritisak od 150 milimetara, a zimi je malo viši. To omogućuje da pritisak kiseonika bude gotovo isti kao u Zemljinoj atmosferi. A CO <SUB>2</SUB> odstranjujemo jednostavno tako što biljkama prepuštamo da obave taj posao. Uvezli smo ih dovoljno, jer marsovske biljke ne vrše fotosintezu."
<BR>&nbsp;&nbsp;&nbsp;&nbsp;&nbsp;"Odatle oni hipetrofirani suncokreti na Oksford Sirkusu, pretpostavljam."
<BR>&nbsp;&nbsp;&nbsp;&nbsp;&nbsp;"E pa, trebalo je da oni imaju više ukrasnu nego funkcionalnu ulogu. Bojim se da postaju mali problem; moraću da ih sprečim da razbacuju seme svuda po gradu, ili šta već suncokreti rade. Hajde sada da pogledamo farmu."
<BR>&nbsp;&nbsp;&nbsp;&nbsp;&nbsp;To ime uopšte nije odgovaralo velikoj fabrici za proizvodnju hrane koja je ispunjavala Kupolu Tri. Vazduh je ovde bio prilično vlažan, a Sunčeva svetlost imala je pojačanje u vidu baterija fluorescentnih cevi kako bi rast mogao danonoćno da se obavlja. Gibson je malo šta znao o hidroponskim farmama, tako da su ga dosta ravnodušnog ostavile brojke kojima mu je major Viteker ponosno punio uši. Međutim, umeo je da ceni to što je jedan od najvećih problema, proizvodnja mesa, delimično prevaziđen pomoću obimne kulture tkiva u velikim bačvama hranljivog rastvora; divio se genijalnosti tog izuma.
<BR>&nbsp;&nbsp;&nbsp;&nbsp;&nbsp;"Bolje išta nego ništa", reče major pomalo čežnjivo. "Šta bih dao za pravu teleću šniclu! Nevolja sa proizvodnjom prirodnog mesa sastoji se u tome što je za nju potrebno veoma mnogo prostora, a mi to sebi jednostavno ne možemo da dozvolimo. Međutim, kada nova kupola bude podignuta, stvorićemo za početak malu farmu sa nekoliko ovaca i krava. Deci će se to dopasti - oni, razume se, nikada nisu videli nijednu životinju."
<BR>&nbsp;&nbsp;&nbsp;&nbsp;&nbsp;To nije bilo sasvim tačno, kako je Gibson uskoro otkrio. Major Viteker je trenutno zaboravio na dva najpoznatija žitelja luke Louel.
<BR>&nbsp;&nbsp;&nbsp;&nbsp;&nbsp;Pri kraju obilaska Gibson je počeo da pati od blagih mentalnih probavnih smetnji. Mehanizmi života u gradu bili su toliko složeni, a major Viteker je pokušao baš sve da mu pokaže. Bio mu je veoma zahvalan kada se putovanje okončalo i oni se vratili u majorov dom na večeru.
<BR>&nbsp;&nbsp;&nbsp;&nbsp;&nbsp;"Mislim da je to dovoljno za jedan dan", primeti Viteker. "Hteo sam da vas temeljito provedem unaokolo, jer ćemo sutra svi biti zaposleni i neću imati puno slobodnog vremena. Šef je odsutan, znate, i vraća se tek u četvrtak, tako da ja moram da vodim računa o svemu."
<BR>&nbsp;&nbsp;&nbsp;&nbsp;&nbsp;"Kuda je otišao?" upita Gibson, više kao znak ljubaznosti nego što ga je to stvarno zanimalo.
<BR>&nbsp;&nbsp;&nbsp;&nbsp;&nbsp;"Oh, gore na Fobos", odvrati Viteker, sa najmanjim mogućim oklevanjem. "Čim se vrati, biće mu drago da vas primi."
<BR>&nbsp;&nbsp;&nbsp;&nbsp;&nbsp;Razgovor je tada prekinut dolaskom gospođe Viteker i ostalih članova porodice i ostatak večeri Gibson je morao da priča o Zemlji. Bilo je to njegovo prvo, ali nikako i poslednje, iskustvo kada je posredi nezasitno zanimanje kolonista za matičnu planetu. Retko su to otvoreno priznavali, pretvarajući se tvrdoglavo da su potpuno ravnodušni prema 'starom svetu' i onome što se na njemu događalo. Međutim, njihova pitanja i iznad svega njihove brze reakcije na zemaljsku kritiku i komentare potpuno su to opovrgavali.
<BR>&nbsp;&nbsp;&nbsp;&nbsp;&nbsp;Bilo je čudno razgovarati sa decom koja nikada nisu upoznala Zemlju, koja su rođena i provela ceo svoj kratki život ispod velikih kupola. Gibson se pitao šta li je Zemlja značila za njih? Da li je bila imalo stvarnija od čuvenih zemalja iz bajki? Sve što su znali o svetu sa koga su njihovi roditelji emigrirali saznali su iz druge ruke, poticalo je iz knjiga i sa slika. Što se tiče njihovih vlastitih čula, Zemlja je bila samo još jedna zvezda.
<BR>&nbsp;&nbsp;&nbsp;&nbsp;&nbsp;Nikada nisu doživeli smenu godišnjih doba. Izvan kupole, istina, mogli su da posmatraju kako duga zima rasprostire smrt preko tla kada Sunce zađe na severnom nebu, mogli su da vide neobične biljke kako se suše i nestaju, kako bi stvorile mesta za naredno pokolenje kada se vrati proleće. Ali nikakav nagoveštaj toga nije prodirao kroz zaštitne barijere grada. Inženjeri u elektrani samo bi uključili više kola za grejanje i smejali se onom najgorem što je Mars mogao da im učini.
<BR>&nbsp;&nbsp;&nbsp;&nbsp;&nbsp;Pa ipak, ta deca su, uprkos veštačkoj okolini, izgledala srećna, sasvim dobro i potpuno nesvesna svih onih stvari koje su propustila. Gibson se pitao kako bi ona reagovala ako bi ikada stigla na Zemlju. Bio bi to krajnje zanimljiv opit, ali do sada nijedno od dece rođene na Marsu nije bilo dovoljno staro da se odvoji od roditelja.
<BR>&nbsp;&nbsp;&nbsp;&nbsp;&nbsp;Svetla grada su se gasila kada je Gibson napustio majorov dom posle prvog dana provedenog na Marsu. Vrlo malo je govorio dok ga je Viteker pratio do hotela, jer mu je um bio prepun pomešanih utisaka. Ujutro će početi da ih sređuje, ali trenutno je njegovo glavno osećanje bilo da je najveći grad na Marsu tek jedno prekomerno mehanizovano selo.
<BR>
<BR>&nbsp;&nbsp;&nbsp;&nbsp;&nbsp;Gibson nije još uspeo da savlada zapetljanosti marsovskog kalendara, ali je znao da su dani u nedelji bili isti kao i na Zemlji i da je ponedeljak sledio iza nedelje na uobičajen način. (Meseci su takođe imali ista imena, ali su trajali od pedeset do šezdeset dana.) Kada je napustio hotel u vreme koje je on smatrao razumnim, grad je bio prilično pust. Nije bilo onih skupina koje su juče sa zanimanjem pratile njegov prolazak i došaptavale se. Svi su bili na poslu, u kancelarijama, fabrikama ili laboratorijama, i Gibson se osećao poput truta koji je zalutao u neku naročito zaposlenu košnicu.
<BR>&nbsp;&nbsp;&nbsp;&nbsp;&nbsp;Majora Vitekera zatekao je kako ga opsedaju sekretarice i kako razgovara istovremeno na dva telefona. Kako nije imao srca da ga prekida, Gibson se udaljio na vrhovima prstiju i krenuo sam u istraživanje. Konačno, nije postojala neka velika opasnost da se izgubi. Najveća udaljenost koju je mogao da pređe u pravoj liniji iznosila je manje od pola kilometra. To ni izdaleka nije bilo onakvo istraživanje Marsa kakva je on zamišljao u svojim knjigama...
<BR>&nbsp;&nbsp;&nbsp;&nbsp;&nbsp;I tako je prvih nekoliko dana proveo u luci Louel, tumarajući unaokolo i postavljajući pitanja za vreme radnih časova, provodeći večeri sa porodicama majora Vitekera i ostalih viših službenika. Već se osećao kao da je ovde živeo godinama. Ništa novo nije imalo da se vidi; sreo je sve važne ljude, pa čak i upravnika lično.
<BR>&nbsp;&nbsp;&nbsp;&nbsp;&nbsp;Ali znao je da je i dalje stranac: u stvari, video je manje od jednog milijarditog dela ukupne površine Marsa. Iza zaklona kupole, iza grimiznih brda, preko ivice smaragdne doline - sav ostali predeo ovog sveta predstavljao je za njega tajnu.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
