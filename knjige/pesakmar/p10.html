<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Trenutno u marsovskom Grandu nisu boravila više od dva gosta, što je kod privremenog osoblja stvaralo veliki pritisak. Ostali sadruzi sa broda privatno su se smestili u luci Louel, a Džimi, koji nije poznavao nikoga u gradu, odlučio je da prihvati službeni poziv. Gibson se pitao da li je to baš zgodno; nije želeo da njihovo još donekle krhko prijateljstvo izlaže prevelikom pritisku, a ako ga Džimi bude suviše često viđao, ishod bi mogao da bude poguban. Setio se epigrama koji je jednom smislio njegov najbolji neprijatelj: 'Martin je jedan od najsjajnijih momaka koje možete sresti, samo ako vam se to ne dešava suviše često.' Bilo je u toj tvrdnji dovoljno istine, tako da ga je zabolelo i nije želeo da je sad ponovo stavlja na probu.
<BR>&nbsp;&nbsp;&nbsp;&nbsp;&nbsp;Njegov život u Luci polako se uhodao. Ujutro bi radio, beležeći svoje utiske o Marsu - što je bilo krajnje arogantno s njegove strane kada se uzme u obzir koliko malo je do sada video. Popodne je bilo rezervisano za inspekcijske obilaske i razgovore sa žiteljima grada. Ponekad je na ta putovanja s njim išao i Džimi, a jednom je cela posada sa 'Aresa' otišla u bolnicu da vidi kako dr Skot i njegove kolege napreduju u borbi protiv marsovske groznice. Još je bilo rano za bilo kakve zaključke, ali Skot je bio punonadežan. "Trenutno bismo voleli da imamo", reče on, trljajući zlokobno šake, "stvarno veliku epidemiju kako bismo mogli propisno da ispitamo ovo što smo dobili. Trenutno nemamo dovoljno slučajeva."
<BR>&nbsp;&nbsp;&nbsp;&nbsp;&nbsp;Džimi je pratio Gibsona na njegovim obilascima grada iz dva razloga. Kao prvo, starijem muškarcu bio je odobren pristup gotovo svuda gde je hteo da uđe, tako da je mogao da poseti i sva zanimljiva mesta koja bi inače mladiću mogla biti nedostupna. Drugi razlog bio je čisto lični - sve više ga je zanimao taj čudni Martin Gibson.
<BR>&nbsp;&nbsp;&nbsp;&nbsp;&nbsp;Iako su sada često bili zajedno, nijednom nisu nastavili pređašnji razgovor. Džimi je znao da Gibson žudi da postanu prijatelji i da mu nadoknadi za ono što se, šta god to bilo, dogodilo u prošlosti. Sasvim je bio u stanju da prihvati ovu ponudu na čisto bezličnoj osnovi, jer mu je bilo i te kako jasno da mu Gibson može biti od velike koristi u karijeri. Poput većine ambicioznih mladih ljudi, i Džimi je u pojedinim trenucima bio hladnokrvni račundžija koji je gledao samo sebe, tako da će Gibsona ponekad obeshrabriti pojedine procene koje je Džimi pravio na osnovu prednosti što ih je uživao zahvaljujući njegovom patronatu.
<BR>&nbsp;&nbsp;&nbsp;&nbsp;&nbsp;Međutim, ne bi bilo pošteno prema Džimiju kada bismo rekli da su ti materijalni razlozi bili za njega najvažniji. U pojedinim trenucima osećao je Gibsonovu unutrašnju usamljenost - samotnost neženje koji zalazi u srednje doba. Možda je Džimi takođe shvatao - mada ne još svesno - da je za Gibsona počeo da predstavlja sina koga nikada nije imao. Džimi nije bio baš siguran da želi da preuzme na sebe tu ulogu, pa ipak često je žalio Gibsona i bilo bi mu drago da mu iziđe u susret. Konačno, veoma je teško ne osećati izvesnu naklonost prema nekome kome si drag.
<BR>&nbsp;&nbsp;&nbsp;&nbsp;&nbsp;Događaj koji je uneo jedan sasvim nov i neočekivani element u Džimijev život bio je, u stvari, krajnje trivijalan. Jedno popodne sam je bio napolju, i pošto je ožedneo, svratio je u mali cafQ preko puta upravne zgrade. Na nesreću, nije baš izabrao dobar trenutak, jer dok je ćutke srkutao šolju čaja koji nije ni video Cejlon, odjednom je došlo do invazije na to mesto. Posredi je bila dvadesetominutna popodnevna pauza kada se na Marsu prekidao svaki posao - pravilo koje je nametnuo upravnik radi delotvornosti, mada bi svi više voleli da nemaju pauzu i odu s posla dvadeset minuta ranije.
<BR>&nbsp;&nbsp;&nbsp;&nbsp;&nbsp;Džimija je smesta okružila vojska devojaka, koje su ga otvoreno gutale pogledima bez imalo ustručavanja. Iako je šest muškaraca bilo doneto unutra zajedno sa tom bujicom, oni su se zbili oko jednog stola radi međusobne zaštite, i sudeći prema njihovim napetim izrazima lica, nastavili su da se mentalno bore sa dosjeima koje su ostavili na radnim stolovima. Džimi je odlučio da što je pre moguće ispije piće i ode.
<BR>&nbsp;&nbsp;&nbsp;&nbsp;&nbsp;Jedna žena u poznim tridesetim, prilično strogog izgleda - verovatno starija sekretarica - sedela je nasuprot njemu i razgovarala sa mnogo mlađom devojkom s njegove strane stola. Bilo je sasvim malo prostora da se prođe i dok se Džimi gurao kroz gomilu koja se motala po uskom prolazu, zakačio je nečiju ispruženu nogu. Dok je padao, uhvatio se za sto i uspeo da izbegne potpunu nesreću, ali po cenu bolnog udara laktom po staklenoj plohi stola. Zaboravivši u bolu da više nije na 'Aresu', dao je oduška svojim osećanjima sa nekoliko dobro odabranih reči. A zatim je strašno pocrveneo, pribrao se i izjurio na slobodu. Na trenutak je video stariju ženu koja je ulagala veliki napor da se ne nasmeje i onu mlađu koja čak nije ni pokušala da se obuzda.
<BR>&nbsp;&nbsp;&nbsp;&nbsp;&nbsp;A onda je, mada mu je to kasnije izgledalo nezamislivo, potpuno zaboravio na njih dve.
<BR>&nbsp;&nbsp;&nbsp;&nbsp;&nbsp;Gibson je, u stvari, bio taj koji ga je podstrekao da ih se seti. Razgovarali su o brzom rastu grada tokom poslednjih nekoliko godina i pitali se da li će se to nastaviti i u budućnosti. Gibson je napravio neku primedbu o nenormalnom starosnom dobu žitelja, što je bila posledica zabrane da lica mlađa od dvadeset jedne godine emigriraju na Mars, tako da je postojala potpuna praznina između deset i dvadeset jedne godine - praznina koju će visoki priraštaj u koloniji, sasvim sigurno, brzo popuniti. Džimi ga je napola slušao, kada ga jedna Gibsonova primedba natera da iznenada podigne pogled.
<BR>&nbsp;&nbsp;&nbsp;&nbsp;&nbsp;"Čudno", primeti on. "Juče sam video devojku koja nije mogla da ima više od osamnaest godina."
<BR>&nbsp;&nbsp;&nbsp;&nbsp;&nbsp;Potom ućuta. Poput bombe sa odloženim dejstvom, sećanje na nasmejano lice te devojke, koje je video dok je posrčući izlazio iz cafQa, odjednom je eksplodiralo u njegovom umu.
<BR>&nbsp;&nbsp;&nbsp;&nbsp;&nbsp;Uopšte nije čuo Gibsona koji mu je kazao da se verovatno prevario. Znao je samo da je, ko god da je ona bila i odakle god da je došla, morao ponovo da je vidi.
<BR>&nbsp;&nbsp;&nbsp;&nbsp;&nbsp;U mestu veličine luke Louel, bilo je samo pitanje vremena pre nego što čovek sve upozna: zakoni verovatnoće su se za to brinuli. Džimi, međutim, nije imao nameru da čeka da mu ti sumnjivi saveznici upriliče drugi susret. Narednog dana, neposredno pred popodnevnu pauzu, ponovo je pio čaj za istim stolom u malom cafQu.
<BR>&nbsp;&nbsp;&nbsp;&nbsp;&nbsp;Ovaj ne baš suptilan korak izazvao je kod njega izvesnu mentalnu strepnju. Kao prvo, moglo bi izgledati suviše očigledno. Ali, s druge strane, zašto i on ne bi ovde pio čaj kada to čini cela uprava? Druga i teža primedba odnosila se na sećanje na debakl od prethodnog dana. Ali Džimi se prisetio navoda o mlakim srcima i ljupkim damama.
<BR>&nbsp;&nbsp;&nbsp;&nbsp;&nbsp;Nepotrebno je brinuo. Iako je sačekao dok se cafQ nije ponovo ispraznio, od devojke i njene prijateljice nije bilo ni traga. Mora da su otišle na neko drugo mesto.
<BR>&nbsp;&nbsp;&nbsp;&nbsp;&nbsp;Bio je to neprijatan, ali samo trenutni korak unazad za jednog mladog čoveka punog ideja, kakav je bio Džimi. Gotovo sigurno je radila u upravnoj zgradi, a postojalo je nebrojeno izgovora pod kojima je mogao tamo da ode. Palo mu je na pamet da bi mogao da se raspita o plati, mada teško da bi na taj način dospeo u dubine arhivske službe ili u kancelarije stenografa, gde je ona verovatno radila.
<BR>&nbsp;&nbsp;&nbsp;&nbsp;&nbsp;Biće najbolje da jednostavno motri na zgradu u vreme kada osoblje dolazi i odlazi, mada je priličan problem predstavljalo pitanje kako to neprimetno izvesti. Pre nego što je i pokušao da ga reši, ponovo se umešala sudbina, u liku Martina Gibsona koji se pojavio pomalo bez daha.
<BR>&nbsp;&nbsp;&nbsp;&nbsp;&nbsp;"Svuda sam te tražio, Džimi. Biće bolje da požuriš i presvućeš se. Zar si zaboravio da je večeras predstava? Svi smo pozvani na večeru sa šefom pre toga. A to je za dva sata."
<BR>&nbsp;&nbsp;&nbsp;&nbsp;&nbsp;"Kako se ljudi ovde oblače za formalne večere?" upita Džimi.
<BR>&nbsp;&nbsp;&nbsp;&nbsp;&nbsp;"Mislim da nose kratke crne pantalone i belu kravatu", odvrati Gibson, pomalo sumnjičavo. "Ili obrnuto? U svakom slučaju, reći će nam u hotelu. Nadam se da mogu da nađu nešto što mi odgovara."
<BR>&nbsp;&nbsp;&nbsp;&nbsp;&nbsp;Odista su mogli, ali samo delimično. Večernje odelo na Marsu, gde je odeća zbog vrućine i klimatizacije u gradovima bila svedena na minimum, sastojalo se samo od bele svilene košulje sa dva reda bisernih dugmadi, crne leptir mašne i crnog satenskog šortsa sa kaišem od širokih aluminijumskih karika na elastičnoj pozadini. Delovalo je elegantnije nego što bi se to moglo očekivati, ali kada se obukao, Gibson se osećao negde između izviđača i malog lorda Fontleroja. S druge, pak, strane, Norden i Hilton su se odlično snašli u toj odeći, Mekkej i Skot s manje uspeha, a Bredli očigledno nije davao ni pet para na to kako je odeven.
<BR>&nbsp;&nbsp;&nbsp;&nbsp;&nbsp;Šefova rezidencija bila je najveća privatna kuća na Marsu, mada bi na Zemlji delovala krajnje skromno. Okupili su se u predvorju da malo popričaju i popiju šeri - pravi šeri - pre obroka. Bio je pozvan i major Viteker, Hedfildov zamenik, i dok ih je slušao kako razgovaraju sa Nordenom, Gibson je prvi put uočio sa koliko se poštovanja i divljenja kolonisti odnose prema ljudima koji im obezbeđuju jedinu vezu sa Zemljom. Hedfild je održao čitav govor o 'Aresu', veoma lirski se izražavajući o njegovoj brzini i korisnoj nosivosti, kao i o posledicama koje će to imati na ekonomiju Marsa.
<BR>&nbsp;&nbsp;&nbsp;&nbsp;&nbsp;"Pre no što uđemo", reče šef, pošto su popili šeri, "voleo bih da upoznate moju kćerku. Upravo proverava da li je sve spremno - izvinite me na trenutak, idem po nju."
<BR>&nbsp;&nbsp;&nbsp;&nbsp;&nbsp;Bio je odsutan svega nekoliko sekundi.
<BR>&nbsp;&nbsp;&nbsp;&nbsp;&nbsp;"Ovo je Irena", predstavi je on ponosnim glasom, iako se videlo da se trudio da tako ne zvuči. Predstavio ju je svakom gostu ponaosob, stigavši do Džimija na kraju.
<BR>&nbsp;&nbsp;&nbsp;&nbsp;&nbsp;Irena ga pogleda i ljupko se osmehnu.
<BR>&nbsp;&nbsp;&nbsp;&nbsp;&nbsp;"Mislim da smo se već sreli", reče ona.
<BR>&nbsp;&nbsp;&nbsp;&nbsp;&nbsp;Džimi postade još rumeniji u licu, ali uspeo je da ostane pribran i uzvrati osmeh.
<BR>&nbsp;&nbsp;&nbsp;&nbsp;&nbsp;"Odista jesmo", odvrati on.
<BR>&nbsp;&nbsp;&nbsp;&nbsp;&nbsp;Baš glupo od njega što nije pretpostavio. Da je samo malo razmišljao, pogodio bi ko je ona morala biti. Na Marsu je jedini čovek koji je mogao da krši pravila bio onaj koji ih je stvarao. Džimi se setio da je čuo kako šef ima kćerku, ali nikada nije povezao te dve činjenice. Sada se sve uklopilo: kada su Hedfild i njegova žena došli na Mars, sa sobom su poveli i svoje jedino dete, jer im je to ugovor dozvoljavao. Nikom drugom to nikada nije bilo dozvoljeno.
<BR>&nbsp;&nbsp;&nbsp;&nbsp;&nbsp;Večera je bila odlična, ali što se Džimija tiče, bila je straćena. Ne može se baš reći da je izgubio apetit - to bi bilo nezamislivo - ali bio je potpuno odsutan za vreme jela. Kako je bio smešten pri dnu stola, mogao je da vidi Irenu samo ako bi iskrivio vrat na krajnje neuglađen način. Bilo mu je veoma milo kada je večera bila gotova i kada su prešli u drugu prostoriju na kafu.
<BR>&nbsp;&nbsp;&nbsp;&nbsp;&nbsp;Druga dva člana šefovog domaćinstva čekala su goste. Par prelepih sijamskih mačaka, koje su već zauzele najbolja mesta, posmatrao je posetioce nedokučivim pogledima. Predstavljene su kao Topaz i Tirkiz, i Gibson, koji je voleo mačke, istog časa otpoče sa pokušajima da se sprijatelji s njima.
<BR>&nbsp;&nbsp;&nbsp;&nbsp;&nbsp;"Voliš li mačke?" upita Irena Džimija.
<BR>&nbsp;&nbsp;&nbsp;&nbsp;&nbsp;"Veoma", odvrati Džimi koji ih je prezirao. "Koliko su one već ovde?"
<BR>&nbsp;&nbsp;&nbsp;&nbsp;&nbsp;"Oh, otprilike godinu dana. Zamisli - to su jedine životinje na Marsu! Pitam se da li one to cene?"
<BR>&nbsp;&nbsp;&nbsp;&nbsp;&nbsp;"Siguran sam da Mars ceni. Zar se nisu razmazile?"
<BR>&nbsp;&nbsp;&nbsp;&nbsp;&nbsp;"Suviše su nezavisne. Sve mi se čini da im nije stalo ni do koga - čak ni do tate, mada on voli da se pretvara kao da im je stalo do njega."
<BR>&nbsp;&nbsp;&nbsp;&nbsp;&nbsp;Krajnje vešto - mada bi svakom posmatraču bilo sasvim jasno da je Irena uvek bila za korak ispred njega - Džimi je naveo razgovor na lične stvari. Otkrio je da ona radi u računovodstvu, ali da zna dosta o svemu što se dešava u upravi, gde se nadala da će jednog dana zauzimati odgovorno rukovodeće mesto. Džimi je podozrevao da je očev položaj za nju bio, zapravo, mali hendikep. Mada joj je život u izvesnom smislu bio lakši, u drugom je ova okolnost bila nepovoljna po nju, pošto je u luci Louel vladala potpuna demokratija.
<BR>&nbsp;&nbsp;&nbsp;&nbsp;&nbsp;Bilo je vrlo teško privoleti Irenu da priča o Marsu. Nju je daleko više zanimalo da čuje nešto o Zemlji, planeti koju je napustila još kao dete, te je ona stoga u njenom umu zauzimala mesto nestvarnog sna. Džimi je davao sve od sebe da odgovori na njena pitanja, sasvim zadovoljan što je uopšte mogao da razgovara o bilo čemu što joj je plenilo pažnju. Pričao joj je o velikim gradovima na Zemlji, planinama i morima, plavom nebu i užurbanim oblacima, rekama i dugama - svim onim stvarima koje je Mars izgubio. Tokom razgovora, sve je više i više potpadao pod čaroliju Ireninih nasmešenih očiju. To je bila jedina reč kojom su se mogle opisati: činilo se da je uvek na ivici da sa nekim podeli neku tajnu šalu.
<BR>&nbsp;&nbsp;&nbsp;&nbsp;&nbsp;Da li mu se ona to i dalje podsmevala? Džimi nije bio siguran - a i bilo mu je svejedno. Kakva glupost, pomisli on; zar je mogao i pomisliti da se čoveku u ovakvim prilikama veže jezik? Nikada nije bio rečitiji u životu...
<BR>&nbsp;&nbsp;&nbsp;&nbsp;&nbsp;Odjednom je postao svestan tišine. Svi su gledali njega i Irenu.
<BR>&nbsp;&nbsp;&nbsp;&nbsp;&nbsp;"Hmmm!" izusti upravnik. "Ako ste vas dvoje završili, biće bolje da krenemo. Predstava počinje za deset minuta."
<BR>&nbsp;&nbsp;&nbsp;&nbsp;&nbsp;Izgledalo je kao da se gotovo cela luka Louel stisnula u malom pozorištu pre nego što su oni stigli. Na vratima ih je sačekao major Viteker, koji je požurio napred da proveri je li sve u redu, i sproveo ih do njihovih mesta - rezervisanih sedišta koja su zauzimala gotovo ceo prvi red. Gibson, Hedfild i Irena sedeli su u sredini, a sa jedne i druge strane smestili su se Norden i Hilton - na veliku Džimijevu žalost. Ništa mu drugo nije preostalo nego da prati predstavu.
<BR>&nbsp;&nbsp;&nbsp;&nbsp;&nbsp;Poput svih sličnih amaterskih izvođenja, bila je delimično dobra. Muzičke deonice zvučale su odlično, naročito je bio dobar jedan mecosopran koji je mogao da zadovolji najveće profesionalne standarde na Zemlji. Gibson se nije iznenadio kada je video pored imena pevačice u programu ispisan dodatak: 'Bivši član Kraljevske opere Kovent Garden'.
<BR>&nbsp;&nbsp;&nbsp;&nbsp;&nbsp;Zatim je usledila dramska međuigra, sa junakinjom u nevolji i staromodnim negativacem, u prenaglašenom glumatanju. Publici se to, međutim, dopalo, pa je jednog glumca bodrila, drugom vikala 'uaa' i dobacivala besplatne savete.
<BR>&nbsp;&nbsp;&nbsp;&nbsp;&nbsp;Zatim je na red došla tačka trbuhozborca koja je Gibsona oduševila. Shvatio je tek pred kraj - samo minut pre nego što je izvođač to namerno otkrio - da se u lutki nalazi radio-prijemnik i da postoji saučesnik iza pozornice.
<BR>&nbsp;&nbsp;&nbsp;&nbsp;&nbsp;Naredna tačka bio je skeč iz gradskog života pun lokalnih aluzija koje je Gibson tek delimično razumeo. Međutim, budalaštine glavnog lika - dosadnog službenika očigledno zamišljenog prema liku majora Vitekera - izazivale su salve smeha. Smeh je postao još jači kada je počela da ga gnjavi jedna čudnovata osoba koja je postavljala glupa pitanja, unoseći odgovore u beležnicu (koju je stalno gubila) i zapisujući sve što bi videla.
<BR>&nbsp;&nbsp;&nbsp;&nbsp;&nbsp;Gibsonu je bilo potrebno nekoliko minuta da shvati šta se, u stvari, događa. U prvom trenutku pocrveneo je od muke; a onda je uvideo da mu preostaje samo jedno. Moraće da se smeje glasnije od ostalih.
<BR>&nbsp;&nbsp;&nbsp;&nbsp;&nbsp;Sve se završilo zajedničkim pevanjem, a to je bila vrsta zabave zbog koje Gibson u normalnim prilikama ne bi skrenuo s puta da je potraži - upravo obrnuto, u stvari. Ali shvatio je da to i nije tako loše kao što je očekivao da će biti, a kada im se i sam pridružio u poslednjim refrenima, preplavio ga je iznenadni talas uzbuđenja, ostavivši ga bez glasa. Sedeo je tako jedan trenutak, jedini čovek u celoj toj gomili koji je ćutao, pitajući se šta mu se to dogodilo.
<BR>&nbsp;&nbsp;&nbsp;&nbsp;&nbsp;Lica oko njega pružila su mu odgovor. Bili su to muškarci i žene koje je sjedinjavao isti zadatak što ih je vodio ka zajedničkom cilju i svako od njih je znao da je njegovo ili njeno pojedinačno zaduženje od najveće važnosti za zajednicu. Ispunjavalo ih je osećanje ostvarenosti koje je malo ko na Zemlji mogao da upozna, jer su tamo sve granice odavno dostignute. To osećanje bilo je još uzvišenije i ličnije usled činjenice da je luka Louel još bila tako mala, pa su se svi u njoj poznavali.
<BR>&nbsp;&nbsp;&nbsp;&nbsp;&nbsp;Razume se, ovo je bilo suviše dobro da bi potrajalo. Što će kolonija više rasti, to će duh ovih pionirskih dana bledeti. Sve će postati preveliko i predobro organizovano; razvoj planete predstavljaće samo još jedan u nizu poslova. Ali trenutno je to bilo predivno osećanje i srećan se mogao smatrati svako ko bi ga iskusio makar jednom u životu. Gibson je znao da su se tako osećali svi oko njega, ali nekako nije mogao sa njima da podeli to zadovoljstvo. Bio je autsajder: bila je to uloga koju je uvek najviše voleo da igra - ali zaključio je da ju je igrao predugo. Ako nije bilo kasno, želeo je da najzad sudeluje u igri.
<BR>&nbsp;&nbsp;&nbsp;&nbsp;&nbsp;To je bio trenutak, ako je uopšte postojala takva tačka u vremenu, kada je Martin Gibson prestao da bude privržen Zemlji i postao privržen Marsu. Niko to nikada nije saznao. Čak su i oni pored njega, ako su uopšte išta primetili, bili svesni samo činjenice da je prestao da peva na nekoliko sekundi, ali da se potom pridružio horu s dvostrukim žarom.
<BR>&nbsp;&nbsp;&nbsp;&nbsp;&nbsp;Publika se razišla u noć, u parovima ili trojkama, smejući se, pričajući i pevajući. Gibson i njegovi prijatelji krenuli su nazad prema hotelu, pošto su se pozdravili sa šefom i majorom Vitekerom. Dva muškarca koja su, u stvari, upravljala Marsom gledala su ih kako nestaju niz uske ulice; zatim se Hedfild okrenuo prema svojoj kćeri i tiho primetio: "Pođi kući, draga - gospodin Viteker i ja idemo u kraću šetnju. Vratiću se za pola sata."
<BR>&nbsp;&nbsp;&nbsp;&nbsp;&nbsp;Čekali su, odgovarajući s vremena na vreme na pozdrave za laku noć, dok se mali trg nije ispraznio. Major Viteker bio je malo zabrinut, jer je pretpostavljao šta sledi.
<BR>&nbsp;&nbsp;&nbsp;&nbsp;&nbsp;"Podseti me da čestitam Džordžu na večerašnjoj predstavi", reče Hedfild.
<BR>&nbsp;&nbsp;&nbsp;&nbsp;&nbsp;"Hoću", odvrati Viteker. "Dopalo mi se peckanje na račun naše zajedničke glavobolje, Gibsona. Pretpostavljam da nameravaš da izvedeš autopsiju njegovog poslednjeg otkrića?"
<BR>&nbsp;&nbsp;&nbsp;&nbsp;&nbsp;Šefa je pomalo zatekao ovaj otvoreni pristup.
<BR>&nbsp;&nbsp;&nbsp;&nbsp;&nbsp;"Sada je prekasno za to - i nema nikakvih dokaza da je pričinjena bilo kakva prava šteta. Pitam se samo kako da sprečim buduće nevolje."
<BR>&nbsp;&nbsp;&nbsp;&nbsp;&nbsp;"Teško da je to bila vozačeva greška. On nije bio upoznat sa Projektom i jednostavno je nabasao na njega pukim slučajem."
<BR>&nbsp;&nbsp;&nbsp;&nbsp;&nbsp;"Šta misliš, da li Gibson nešto sumnja?"
<BR>&nbsp;&nbsp;&nbsp;&nbsp;&nbsp;"Iskreno rečeno, ne znam. Veoma je oštrouman."
<BR>&nbsp;&nbsp;&nbsp;&nbsp;&nbsp;"Kud baš sad da pošalju ovamo reportera! Samo nebo zna da sam učinio sve da sprečim njegov dolazak!"
<BR>&nbsp;&nbsp;&nbsp;&nbsp;&nbsp;"Uskoro će sasvim sigurno saznati da se ovde nešto događa. Mislim da postoji samo jedno rešenje."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Moraćemo da mu kažemo. Možda ne sve, ali dovoljno."
<BR>&nbsp;&nbsp;&nbsp;&nbsp;&nbsp;Nekoliko jardi prevalili su u tišini. A onda Hedfild primeti:
<BR>&nbsp;&nbsp;&nbsp;&nbsp;&nbsp;"To je dosta drastično. Misliš li da mu možemo potpuno verovati."
<BR>&nbsp;&nbsp;&nbsp;&nbsp;&nbsp;"Dosta sam se viđao s njim ovih poslednjih nedelja. U osnovi je na našoj strani. Vidiš, mi radimo upravo ono o čemu je on celog života pisao, mada još ne može u potpunosti u to da poveruje. Pogubno bi, u stvari, bilo da ga pustimo da se vrati na Zemlju sumnjajući u nešto, a da ne zna šta je to."
<BR>&nbsp;&nbsp;&nbsp;&nbsp;&nbsp;Ponovo je nastupila duga tišina. Stigli su do granice kupole i zagledali se preko sjajnog marsovskog predela, mutno osvetljenog zračenjem koje se odlivalo iz grada.
<BR>&nbsp;&nbsp;&nbsp;&nbsp;&nbsp;"Moraću da razmislim o tome", reče Hedfild, okrenuvši se da pođe nazad. "Razume se, mnogo zavisi od toga kojom brzinom će se stvari razvijati."
<BR>&nbsp;&nbsp;&nbsp;&nbsp;&nbsp;"Ima li nagoveštaja?"
<BR>&nbsp;&nbsp;&nbsp;&nbsp;&nbsp;"Ne, neka su prokleti. Naučnicima ne možeš nikada da odrediš datum."
<BR>&nbsp;&nbsp;&nbsp;&nbsp;&nbsp;Jedan mladi par, prepletenih prstiju, prošetao je pored njih, uopšte ih ne primetivši. Viteker se zakikota.
<BR>&nbsp;&nbsp;&nbsp;&nbsp;&nbsp;"To me podseti. Ireni se, izgleda, mnogo dopao onaj momak - kako mu beše ime - Spenser."
<BR>&nbsp;&nbsp;&nbsp;&nbsp;&nbsp;"Oh, ne znam. Novo lice predstavlja dobrodošlu promenu. A putovanje kroz svemir je mnogo romantičnije od posla koji ovde obavljamo."
<BR>&nbsp;&nbsp;&nbsp;&nbsp;&nbsp;"Sve dobre devojke vole mornare, a? Nemoj posle reći da te nisam upozorio!"
<BR>
<BR>&nbsp;&nbsp;&nbsp;&nbsp;&nbsp;Gibsonu je ubrzo postalo jasno da se Džimiju nešto dogodilo i nije morao dva puta da pogađa kako bi došao do tačnog odgovora. Sasvim je odobravao momkov izbor: Irena je ostavljala utisak fine devojke, ako je suditi po onome što je u nekoliko kratkih navrata imao prilike da vidi. Nije bila baš otmena, ali to nije morao nužno biti hendikep. Mnogo je važnija bila činjenica da je bila vesela i živahna, mada ju je jednom ili dvaput Gibson uhvatio zamišljenu, što ju je činilo veoma privlačnom. Takođe je bila neobično ljupka; Gibson je sada bio dovoljno star da shvati kako to nije najvažnije, mada je Džimi mogao da ima drugačije mišljenje.
<BR>&nbsp;&nbsp;&nbsp;&nbsp;&nbsp;U početku je odlučio da ne poteže tu stvar, dok je Džimi sam ne pomene. Postojala je velika verovatnoća da je mladić mislio kako još niko nije primetio ništa neobično. Međutim, Gibsonova samokontrola popustila je kada je Džimi objavio kako namerava da prihvati privremeni posao u luci Louel. Nije bilo ničeg čudnog u vezi s tim; zaista, to je bilo uobičajeno među svemirskim posadama u poseti, čijim članovima bi uskoro postalo dosadno ako ne bi imali šta da rade između putovanja. Uvek su birali neki tehnički posao koji je bio vezan za njihov poziv; Mekkej je, na primer, vodio večernje časove iz matematike, dok dr Skot nije imao ni dana odmora, već je odmah po prispeću u luku Louel otišao u bolnicu.
<BR>&nbsp;&nbsp;&nbsp;&nbsp;&nbsp;Ali činilo se da je Džimi želeo promenu. U računovodstvu nisu imali dovoljno ljudi i on je smatrao da bi im njegovo znanje matematike moglo pomoći. Bio je to veoma uverljiv razlog koji je Gibson prihvatio sa neskrivenim zadovoljstvom.
<BR>&nbsp;&nbsp;&nbsp;&nbsp;&nbsp;"Dragi moj Džimi", reče on kada je ovaj završio. "Zašto meni sve to govoriš? Ništa ti ne stoji na putu ako to želiš da učiniš."
<BR>&nbsp;&nbsp;&nbsp;&nbsp;&nbsp;"Znam", odvrati Džimi, "ali vi se često viđate sa majorom Vitekerom i mogli biste mi uštedeti truda ako porazgovarate s njim."
<BR>&nbsp;&nbsp;&nbsp;&nbsp;&nbsp;"Porazgovaraću i sa šefom, ako želiš."
<BR>&nbsp;&nbsp;&nbsp;&nbsp;&nbsp;"Oh ne, ne bih hteo..." poče Džimi. A zatim pokuša da se izvuče. "Ne treba ga gnjaviti takvim tričarijama."
<BR>&nbsp;&nbsp;&nbsp;&nbsp;&nbsp;"Slušaj, Džimi", reče mu Gibson otresito. "Zašto nisi otvoren? Je li to tvoja ideja, ili te je Irena nagovorila?"
<BR>&nbsp;&nbsp;&nbsp;&nbsp;&nbsp;Vredelo je doputovati čak na Mars da bi video Džimijev izraz lica. Ličio je na ribu koja je izvesno vreme udisala vazduh i tek u tom trenutku to shvatila.
<BR>&nbsp;&nbsp;&nbsp;&nbsp;&nbsp;"Oh", konačno je izustio. "Nisam znao da znate. Nećete nikome reći?"
<BR>&nbsp;&nbsp;&nbsp;&nbsp;&nbsp;Gibson je upravo hteo da primeti kako to uopšte neće biti potrebno, ali razabrao je nešto u Džimijevim očima što ga je odvratilo od svakog pokušaja da se našali. Točak je napravio pun krug; ponovo se vratio u ono proleće od pre dvadeset godina. Tačno je znao šta je Džimi u tom trenutku osećao, a takođe je bio svestan toga da ništa što mu je budućnost mogla doneti neće biti ravno osećanjima koja je upravo otkrivao i koja su bila nova i sveža kao i prvog dana nastanka sveta. Kasnije će se možda ponovo zaljubiti, ali sećanje na Irenu oblikovaće i obojiti ceo njegov život - isto kao što Irena mora da predstavlja sećanje na neki ideal koji je doneo sa sobom u ovu Vaseljenu.
<BR>&nbsp;&nbsp;&nbsp;&nbsp;&nbsp;"Učiniću sve što mogu", nežno reče Gibson, iskreno to pomislivši. Iako se istorija mogla ponoviti, ona to nikada nije činila na potpuno isti način i svako novo pokolenje imalo je priliku da uči na greškama prethodnog. Neke stvari bile su izvan mogućnosti planiranja ili predviđanja, ali on će učiniti sve što bude mogao da pomogne; i ovog puta ishod će, možda, biti drugačiji.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
