<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Kapetanova kancelarija na 'Aresu' nije bila predviđena da primi više od tri osobe kada je u njoj delovala sila teže, ali bilo je dovoljno mesta za šestoro dok se brod nalazio u slobodnoj putanji i kada je čovek mogao da stoji na zidovima ili tavanici, u zavisnosti od ukusa. Svi sem jednoga iz skupine koja se okupila oko kapetana Nordena pod nadrealističkim uglovima bili su već ranije u svemiru i znali su šta se od njih očekuje; ovo, međutim, nije bio običan brifing. Prvi let novog svemirskog broda uvek predstavlja nešto izuzetno, a 'Ares' je bio prvi brod u svojoj klasi... prvi, zapravo, od svih svemirskih brodova koji će ikada biti sagrađeni prvenstveno za putnike, a ne za teret. Kada bude zvanično uveden u upotrebu, imaće posadu od trideset članova i prevoziće stotinu pedeset putnika kojima će stajati na raspolaganju pomalo spartanska udobnost. Međutim, na svom prvom putovanju, ovaj odnos bio je gotovo obrnut i u ovom trenutku šestočlana posada čekala je jednog jedinog putnika da se ukrca.
<BR>&nbsp;&nbsp;&nbsp;&nbsp;&nbsp;"Još mi nije sasvim jasno", primeti Oven Bredli, oficir za elektroniku, "šta treba da radimo sa tim momkom kada ga preuzmemo. Čija li je to pametna zamisao samo bila?"
<BR>&nbsp;&nbsp;&nbsp;&nbsp;&nbsp;"Upravo dolazim do toga", reče kapetan Norden, prelazeći šakama preko mesta gde se samo pre nekoliko dana nalazila njegova prelepa plava kosa. (Na svemirskim brodovima retko se nađe profesionalni berberin i mada uvek ima dosta voljnih amatera, svako voli da što je duže moguće odloži taj nesrećni dan.) "Svi ste, razume se, čuli za gospodina Gibsona."
<BR>&nbsp;&nbsp;&nbsp;&nbsp;&nbsp;Ova primedba izazvala je mnoštvo odgovora od kojih svi nisu bili pristojni.
<BR>&nbsp;&nbsp;&nbsp;&nbsp;&nbsp;"Mislim da njegove priče zaudaraju", reče dr Skot. "Bar one novije. 'Prašina Marsa' nije bila loša, ali razume se, danas je potpuno zastarila."
<BR>&nbsp;&nbsp;&nbsp;&nbsp;&nbsp;"Gluposti!" frknu astrogator Mekkej. "Najnovije priče su mu i najbolje, zato što je Gibson počeo da se zanima za ono što je bitno i izostavio krv i grmljavinu."
<BR>&nbsp;&nbsp;&nbsp;&nbsp;&nbsp;Ovaj ispad blagog, malog Škota bio je krajnje neuobičajen. Pre nego što je bilo ko drugi uspeo da se pridruži ovoj raspravi, prekide ih kapetan Norden.
<BR>&nbsp;&nbsp;&nbsp;&nbsp;&nbsp;"Nismo ovde da bismo se bavili književnom kritikom, ako nemate ništa protiv. Kasnije će za tako nešto biti dosta vremena. Ali postoji nekoliko stvari koje Korporacija traži od mene da vam razjasnim pre nego što krenemo. Gospodin Gibson je veoma važan čovek... cenjeni gost... i pozvan je na ovo putovanje kako bi kasnije mogao o njemu da napiše knjigu. Nije reč samo o reklamnom triku." ("Taman posla!" upade Bredli, krajnje sarkastično.) "Ali razume se, korporacija se nada da buduće mušterije neće biti... obeshrabrene onim što će pročitati; nezavisno od toga, mi stvaramo istoriju; naše prvo putovanje treba da bude propisno zabeleženo. I zato pokušajte da se ponašate kao prava gospoda, bar izvesno vreme; Gibsonova knjiga verovatno će se prodati u pola miliona primeraka i vaš budući ugled može zavisiti od ponašanja u naredna tri meseca!"
<BR>&nbsp;&nbsp;&nbsp;&nbsp;&nbsp;"To mi nekako miriše na ucenu", primeti Bredli.
<BR>&nbsp;&nbsp;&nbsp;&nbsp;&nbsp;"Shvati to i tako ako hoćeš", nastavi Norden veselo. "Razume se, objasniću Gibsonu da ne može očekivati uslugu kakva će postojati kasnije kada budemo imali stjuarde, kuvare i sam Bog zna šta još sve ne. On će to shvatiti i neće očekivati da svako jutro dobije doručak u krevet."
<BR>&nbsp;&nbsp;&nbsp;&nbsp;&nbsp;"Hoće li pomagati oko pranja?" upita neko praktičnog uma.
<BR>&nbsp;&nbsp;&nbsp;&nbsp;&nbsp;Pre nego što je Norden stigao da se pozabavi ovim problemom društvene etikecije, sa komunikacijske table začu se iznenadno zujanje i iz zvučnika dopre nečiji glas:
<BR>&nbsp;&nbsp;&nbsp;&nbsp;&nbsp;"Stanica Jedan zove 'Ares'... vaš putnik stiže."
<BR>&nbsp;&nbsp;&nbsp;&nbsp;&nbsp;"Norden pritisnu prekidač i odvrati: "U redu... spremni smo." Zatim se okrenu ka posadi.
<BR>&nbsp;&nbsp;&nbsp;&nbsp;&nbsp;"Kada nas vidi sve ovako oguljene, jadnik će pomisliti da prisustvuje proslavi mature u Alkatrazu... Idi da ga dočekaš, Džimi, i pomozi mu da prođe kroz vazdušnu komoru kada brodić pristane."
<BR>&nbsp;&nbsp;&nbsp;&nbsp;&nbsp;Martin Gibson se i dalje osećao nekako razdragano jer je uspeo da savlada prvu veliku prepreku... lekara u Svemirskoj Stanici Jedan. Gubitak gravitacije pri napuštanju stanice i vožnja do 'Aresa' u brodiću sa pogonom na komprimovani vazduh gotovo ga uopšte nisu brinuli, ali prizor koji je ugledao kada je stupio u kabinu kapetana Nordena uslovio je istog časa povratak bolesti. Čak i kada nema gravitacije, čovek voli da se pretvara da je nešto 'dole', pa je tako izgledalo prirodno pretpostaviti da je površina za koju su stajali pričvršćeni stolice i sto bila pod. Na nesreću, većina je, izgleda, odlučila drugačije, tako da su dva člana posade visila poput stalaktita sa 'tavanice', dok su se druga dvojica odmarala pod sasvim proizvoljnim uglovima u vazduhu. Samo je kapetan, prema Gibsonovim merilima, stajao uspravno. A da stvar bude još gora, njihove obrijane glave davale su ovim ljudima, u normalnim okolnostima sasvim pristojnog izgleda, prisenak otkačenosti, tako da je ceo prizor ličio na porodični skup u Drakulinom dvorcu.
<BR>&nbsp;&nbsp;&nbsp;&nbsp;&nbsp;Nastupila je kratka pauza koju su članovi posade iskoristili da osmotre Gibsona. Svi su istog časa prepoznali pisca; njegov lik bio je poznat javnosti još od prvog bestselera, Grmljavina u zoru, koji se pojavio pre gotovo dvadeset godina. Bio je to debeljuškasti čovečuljak oštrih crta lica, koji još nije prešao četrdeset petu, i imao je iznenađujuće dubok i zvonak glas.
<BR>&nbsp;&nbsp;&nbsp;&nbsp;&nbsp;"Ovo je", reče kapetan Norden, krenuvši oko kabine sleva nadesno, "moj inženjer, poručnik Hilton. Ovo je dr Mekkej, naš navigator... sa titulom doktora, doduše, premda ne medicine, kao naš lekar dr Skot. Poručnik Bredli je oficir za elektroniku, a Džimi Spenser, koji vas je dočekao kod vazdušne komore, trenutno je prekobrojni, ali se nada da će postati kapetan kada poraste."
<BR>&nbsp;&nbsp;&nbsp;&nbsp;&nbsp;Gibson je osmotrio skupinu sa iznenađenjem. Bilo ih je tako malo... petorica odraslih muškaraca i jedan mladić! Mora da mu se na licu jasno videlo o čemu razmišlja, jer se kapetan Norden nasmejao i nastavio.
<BR>&nbsp;&nbsp;&nbsp;&nbsp;&nbsp;"Nema nas baš mnogo, zar ne? Nemojte zaboraviti da je ovaj brod gotovo potpuno automatizovan... a pored toga, u svemiru se nikada ništa ne događa. Kada počnemo sa redovnim prevozom putnika, posada će brojati trideset članova. Na ovom putovanju, nosivost nadoknađujemo teretom, tako da, u stvari, putujemo kao brzi trgovački brod."
<BR>&nbsp;&nbsp;&nbsp;&nbsp;&nbsp;Gibson je pažljivo osmotrio muškarce koji će mu biti jedini sadruzi u naredna tri meseca. Njegova prva reakcija (nikada nije verovao prvim reakcijama, ali se trudio da ih upamti) bila je zaprepašćenje što su izgledali sasvim obično... ukoliko se izuzmu takve neprirodnosti kao što su položaji koje trenutno zauzimaju i privremena ćelavost. Nije bilo načina da se pogodi da pripadaju profesiji romantičnijoj od bilo koje druge za koju je svet znao od kada su poslednji kauboji trampili svoje poludivlje prerijske konje za helikoptere.
<BR>&nbsp;&nbsp;&nbsp;&nbsp;&nbsp;Na znak koji Gibson nije primetio, ostali su se udaljili, odbacivši se neverovatno lako i precizno kroz otvorena vrata. Kapetan Norden se ponovo smestio na svoje sedište i ponudio Gibsona cigaretom. Pisac je sumnjičavo prihvati.
<BR>&nbsp;&nbsp;&nbsp;&nbsp;&nbsp;"Zar pušenje nije zabranjeno?" upita on. "Zar se na taj način ne troši kiseonik?"
<BR>&nbsp;&nbsp;&nbsp;&nbsp;&nbsp;"Došlo bi do pobune", nasmeja se Norden, "ako bih morao da zabranim pušenje na tri meseca. U svakom slučaju, potrošnja kiseonika je zanemarljiva."
<BR>&nbsp;&nbsp;&nbsp;&nbsp;&nbsp;Gibson pokajnički pomisli kako se kapetan Norden uopšte ne uklapa u očekivano ustrojstvo. Zapovednik svemirskog broda, prema najboljoj... ili bar najpopularnijoj... književnoj tradiciji, trebalo bi da bude sedokosi, oštrooki veteran koji je polovinu svog života proveo u eteru i koji je u stanju da naslepo plovi po Sunčevom sistemu, zahvaljujući neverovatnom poznavanju svemirskih puteva. On takođe mora zahtevati najstrožu disciplinu; kada izdaje naređenja, njegovi oficiri moraju da stoje u stavu mirno (što baš nije lako pod nultom gravitacijom), žustro da salutiraju i da trčeći odlaze na izvršenje.
<BR>&nbsp;&nbsp;&nbsp;&nbsp;&nbsp;Umesto toga, kapetan 'Aresa' sigurno još nije napunio ni četrdesetu i mogao je lako da prođe kao uspešan biznismen. Što se tiče discipline... Gibson do sada nije uočio ni traga od nje. Ovaj utisak, to je tek kasnije shvatio, nije bio baš tačan. Jedina disciplina koja je postojala na 'Aresu' bila je ona samonametnuta; to je bio jedini mogući vid discipline među tipom ljudi koji su sačinjavali njegovu posadu.
<BR>&nbsp;&nbsp;&nbsp;&nbsp;&nbsp;"Znači, nikada ranije niste bili u svemiru", reče Norden, zamišljeno posmatrajući svog putnika.
<BR>&nbsp;&nbsp;&nbsp;&nbsp;&nbsp;"Bojim se da nisam. Nekoliko puta sam pokušavao da se ubacim za putovanje na Mesec, ali to je sasvim neizvodljivo, osim ako ne idete nekim zvaničnim poslom. Prava je šteta što su svemirska putovanja još tako pakleno skupa."
<BR>&nbsp;&nbsp;&nbsp;&nbsp;&nbsp;Norden se osmehnu.
<BR>&nbsp;&nbsp;&nbsp;&nbsp;&nbsp;"Nadamo se da će 'Ares' to izmeniti. Moram reći", dodade on, "da ste, izgleda, uspeli da prilično napišete o stvarima o kojima... ovaj... imate veoma malo praktičnog iskustva."
<BR>&nbsp;&nbsp;&nbsp;&nbsp;&nbsp;"Oh to!" živahno primeti Gibson, uz put se nasmejavši u želji da zvuči bezbrižno. "Rasprostranjena je zabluda da pisci moraju iskusiti sve što opisuju u svojim knjigama. Pročitao sam sve što sam našao o putovanjima u svemir kada sam bio mlađi i dao sam sve od sebe da dočaram atmosferu. Nemojte zaboraviti da su svi moji međuplanetni romani napisani u mladosti... jedva da sam i dodirnuo tu temu poslednjih nekoliko godina. Iznenađuje činjenica da ljudi i dalje vezuju moje ime za to."
<BR>&nbsp;&nbsp;&nbsp;&nbsp;&nbsp;Norden se pitao u kojoj meri je ova skromnost lažna. Gibson mora da je savršeno dobro znao da su ga proslavili upravo njegovi romani o putovanju kroz svemir... jer je na osnovu njih iskamčio od Korporacije da ga pozove na ovo putovanje. Cela ova situacija bila je prilično pogodna za zbijanje šale. Ali to će morati da pričeka; u međuvremenu, mora objasniti ovom Zemljaninu rutinu života u privatnom svetu 'Aresa'.
<BR>&nbsp;&nbsp;&nbsp;&nbsp;&nbsp;"Na brodu se držimo normalnog zemaljskog vremena... po Griniču... i sve se zatvara 'noću'. Nema dežurnih, kao u starim danima; uređaji su u stanju da na sebe preuzmu sve obaveze dok mi spavamo, tako da nismo stalno na dužnosti. To je jedan od razloga zašto nam nije potrebna veća posada. Na ovom putovanju, pošto ćemo imati mnogo mesta, svi imamo zasebne kabine. Vaša je jedna od uobičajenih putničkih luksuznih kabina; jedina koja je sređena, u stvari. Mislim da će vam u njoj biti udobno. Je li sav vaš prtljag ukrcan? Koliko su vam dozvolili da ponesete?"
<BR>&nbsp;&nbsp;&nbsp;&nbsp;&nbsp;"Stotinu kilograma. Nalazi se u vazdušnoj kabini."
<BR>&nbsp;&nbsp;&nbsp;&nbsp;&nbsp;"Stotinu kilograma?" Norden je jedva uspeo da potisne iznenađenje. Ovaj momak mora da je emigrant... kada nosi svu svoju porodičnu baštinu sa sobom. Norden je osećao nepatvoreni astronautski užas prema dodatnom teretu, i uopšte nije sumnjao u to da je Gibson poneo mnoštvo nepotrebnih drangulija. Međutim, ako je Korporacija to odobrila i ako težina tereta nije premašivala dozvoljenu granicu, nije imao zbog čega da se žali.
<BR>&nbsp;&nbsp;&nbsp;&nbsp;&nbsp;"Pozvaću Džimija da vas povede u vašu kabinu. On je na ovom putovanju naš potrčko, odrađuje putovanje i pomalo uči o svemirskim letovima. Večina nas ostalih počela je na taj način: prijavljivali smo se za putovanja na Mesec za vreme raspusta. Džimi je veoma bistar momak... već je diplomirao."
<BR>&nbsp;&nbsp;&nbsp;&nbsp;&nbsp;Sada je već i Gibson počeo da uzima zdravo za gotovo da stjuard treba da bude diplomirani student. Krenuo je za Džimijem - koji kao da je osećao strahopoštovanje u njegovom prisustvu - u deo za putnike.
<BR>&nbsp;&nbsp;&nbsp;&nbsp;&nbsp;Luksuzna kabina bila je mala, ali prelepo uređena i opremljena sa velikim ukusom. Dobro postavljene svetiljke i zidovi obloženi ogledalima činili su je mnogo većom nego što je u stvari bila, a krevet na okretanje mogao je preko dana da se obrne i posluži kao sto. Malo šta je ovde podsećalo na nedostatak ravnoteže; učinjeno je sve da se putnik oseća kao kod kuće.
<BR>&nbsp;&nbsp;&nbsp;&nbsp;&nbsp;Naredni sat Gibson je proveo u sređivanju svojih stvari i eksperimentisanju sa napravama i kontrolnim uređajima u sobi. Najviše mu se dopalo ogledalo za brijanje koje se na pritisak dugmeta pretvaralo u prozor okrenut prema zvezdama. Pitao se kako su to izveli.
<BR>&nbsp;&nbsp;&nbsp;&nbsp;&nbsp;Konačno je sve bilo sklonjeno tako da je svaku stvar lako mogao da pronađe; više baš ništa nije imao da radi. Legao je na krevet i zakopčao elastične kaiševe oko grudi i butina. Privid težine nije bio baš ubedljiv, ali i to je bilo bolje nego njeno potpuno odsustvo i davalo mu je kakav-takav utisak okomitog pravca.
<BR>&nbsp;&nbsp;&nbsp;&nbsp;&nbsp;Ležeći mirno u sjajno osvetljenoj kabini koja će biti ceo njegov svet narednih sto dana, uspeo je da zaboravi razočarenja i prilične nevolje koji su mu pokvarile odlazak sa Zemlje. Sada više nije imao o čemu da brine; prvi put za sve vreme koga se sećao, prepustio je svoju budućnost potpuno u ruke drugima. Obaveze, predavanja, rokove... sve te stvari ostavio je za sobom na Zemlji. Osećanje blagoslovene opuštenosti bilo je suviše dobro da bi potrajalo, ali on će dopustiti svom umu da se naslađuje u njemu dok može.
<BR>&nbsp;&nbsp;&nbsp;&nbsp;&nbsp;Gibsona je iz sna, posle neodređeno dugo vremena, probudilo sramežljivo kucanje. Na trenutak nije znao gde se nalazi; a zatim je svega postao svestan; otkopčao je trake koje su ga sputavale i odgurnuo se sa kreveta. Kako mu pokreti još nisu bili koordinisani, nije mogao da izbegne sudar sa tavanicom, pre nego što je stigao do vrata.
<BR>&nbsp;&nbsp;&nbsp;&nbsp;&nbsp;Tamo je stajao Džimi Spenser, pomalo bez daha.
<BR>&nbsp;&nbsp;&nbsp;&nbsp;&nbsp;"Pozdrav od kapetana, ser. Zanima ga da li biste želeli da vidite poletanje?"
<BR>&nbsp;&nbsp;&nbsp;&nbsp;&nbsp;"Svakako", reče Gibson. "Sačekaj samo da uzmem kameru."
<BR>&nbsp;&nbsp;&nbsp;&nbsp;&nbsp;Ponovo se pojavio trenutak kasnije, noseći potpuno novu 'Leiku XXA', u koju se Džimi zablenuo sa očiglednom zavišću, i okićen pomočnim sočivima i meračima ekspozicije. Iako je sve to teglio sa sobom, uspeli su brzo da stignu do galerije za osmatranje, koja se prostirala poput kružnog pojasa oko 'Aresovog' trupa.
<BR>&nbsp;&nbsp;&nbsp;&nbsp;&nbsp;Tu je Gibson prvi put ugledao zvezde u njihovom punom sjaju koji više nisu prigušivali ni atmosfera ni zatamnjeno staklo, jer nalazio se na noćnoj strani broda, tako da su filteri za Sunce bili uklonjeni. Za razliku od svemirske stanice, 'Ares' se nije okretao oko svoje ose, već se držao tačno određenog referencijalnog sistema svojih žiroskopa, tako da su zvezde bile fiksirane i nepokretne na nebu.
<BR>&nbsp;&nbsp;&nbsp;&nbsp;&nbsp;Dok je Gibson netremice zurio u tu veličanstvenost koju je tako često - i tako uzalud - pokušavao da opiše u svojim knjigama, bilo mu je krajnje teško da analizira svoja osećanja... a nipošto nije želeo da mu promakne utisak koji se tako dobro mogao iskoristiti u budućim delima. Čudno, ali ni sjaj ni puki broj zvezda nisu najsnažnije delovali na njegov um. Nebo koje mu je sad stajalo pred očima nije mnogo zaostajalo za onim koje je viđao sa vrhova planina na Zemlji ili sa posmatračkih paluba na stratobrodovima; ali nikada ranije nije ga tako živo prožimalo osećanje da se zvezde nalaze svuda oko njega, da se prostiru sve do obzorja koje više nije postojalo, pa čak i dalje, ispod samih njegovih nogu.
<BR>&nbsp;&nbsp;&nbsp;&nbsp;&nbsp;Svemirska Stanica Jedan bila je složena, sjajno uglačana igračka koja je lebdela u ništavilu naizgled na samo nekoliko metara iza osmatračkog prozora. Nije bilo načina da joj se proceni udaljenost ili veličina, jer njen oblik ni na šta nije podsećao, a osećanje perspektive kao da nije postojalo. Nisu se videli ni Zemlja ni Sunce, budući da ih je zaklanjao trup broda.
<BR>&nbsp;&nbsp;&nbsp;&nbsp;&nbsp;Iz skrivenog zvučnika iznenada dopre, iz iznenađujuće blizine, nečiji bezoblični glas .
<BR>&nbsp;&nbsp;&nbsp;&nbsp;&nbsp;"Sto sekundi do poletanja. Molim vas, zauzmite svoja mesta."
<BR>&nbsp;&nbsp;&nbsp;&nbsp;&nbsp;Gibson se automatski ukrutio i okrenuo prema Džimiju, tražeći savet. Pre nego što je uspeo da izusti ma kakvo pitanje, njegov vodič žurno reče: "Moram se vratiti na dužnost", i nestade, graciozno se otisnuvši kroz vazduh i ostavivši Gibsona samog sa svojim mislima.
<BR>&nbsp;&nbsp;&nbsp;&nbsp;&nbsp;Narednih minut i po proteklo je neverovatno polako, mada je tišina često bila narušavana odbrojavanjem iz zvučnika. Gibson se pitao ko je bio najavljivač; glas nije podsećao na Nordenov i verovatno je to bio samo snimak što ga je puštalo u pogon automatsko kolo koje mora da je sada preuzelo kontrolu nad brodom.
<BR>&nbsp;&nbsp;&nbsp;&nbsp;&nbsp;"Dvadeset sekundi do poletanja. Biće potrebno otprilike deset sekundi da pogon dostigne punu snagu."
<BR>&nbsp;&nbsp;&nbsp;&nbsp;&nbsp;"Još deset sekundi."
<BR>&nbsp;&nbsp;&nbsp;&nbsp;&nbsp;"Pet sekundi, četiri tri, dva, jedan..."
<BR>&nbsp;&nbsp;&nbsp;&nbsp;&nbsp;Nešto je veoma nežno obuhvatilo Gibsona i spustilo ga niz zakrivljenu stranu zida sa osmatračkim prozorom, koji je najednom postao pod. Teško mu je bilo da shvati da se ponovo vratilo 'gore' i 'dole', a još je teže bilo povezati njihovu pojavu sa tom udaljenom, prigušenom grmljavinom koja je narušila tišinu broda. Negde daleko u drugoj kugli, koja je predstavljala drugu polovinu Aresa, u tom tajanstvenom, zabranjenom svetu umirućih atoma i automatskih mašina, gde nijedan čovek ne bi mogao da uđe i ostane živ, oslobođene su sile koje su napajale i same zvezde. Pa ipak, nije uopšte osetio ono uspinjujće, neumoljivo ubrzavanje koje je verni pratilac poletanja raketa na hemijski pogon. Ares je imao na raspolaganju neograničeni prostor za manevrisanje; mogao je sasvim natenane da napusti sadašnju orbitu i da polako pređe u prelaznu hiperbolu koja će ga odvesti do Marsa. U svakom slučaju, najviše opterećenje atomskog pogona bilo je u stanju da podari masi od dve hiljade tona ubrzanje od samo jedne desetine gravitacije; u ovom trenutku, vraćena sila teže nije dostizala ni polovinu te ionako male vrednosti.
<BR>&nbsp;&nbsp;&nbsp;&nbsp;&nbsp;Gibsonu nije mnogo trebalo da se preorijentiše. Brod je tako sporo ubrzavao - pri čemu je on imao, sračunao je, težinu od manje od četiri kilograma - da su mu pokreti i dalje praktično bili nesputani. Svemirska Stanica Jedan nije se još vidno pomerila i morao je da sačeka gotovo ceo minut pre nego što je uspeo da razabere da se 'Ares', u stvari, polako udaljava od nje. Tada se sa zakašnjenjem setio svoje kamere i počeo da snima polazak. Kada je konačno uspeo (ili se bar nadao da je uspeo) da iziđe nakraj sa nezgodnim problemom odgovarajuće ekspozicije kako bi dobio mali, sjajno osvetljeni predmet naspram pozadine crne kao ugalj, stanica se već znatno udaljila. Za manje od deset minuta, pretvorila se u udaljenu tačku svetlosti koju je teško bilo razabrati među zvezdama.
<BR>&nbsp;&nbsp;&nbsp;&nbsp;&nbsp;Kada je Svemirska Stanica Jedan potpuno nestala, Gibson je otišao na dnevnu stranu broda kako bi snimao Zemlju koja se takođe smanjivala. Bila je ogroman, tanak polumesec kada ju je prvi put ugledao, suviše velika da bi se mogla obuhvatiti pogledom. Dok ju je sada posmatrao, primetio je kako se ponovo pretvara u srp, jer 'Ares' mora da je napravio još jedan krug pre nego što je došao u priliku da se otisne sa pređašnje orbite i spiralnom putanjom krene ka Marsu. Proći će dobar sat pre nego što se Zemlja vidno smanji, a tada će ponovo od mladog meseca preći u puni.
<BR>&nbsp;&nbsp;&nbsp;&nbsp;&nbsp;Znači, to je to, pomisli Gibson. Tamo dole je ceo moj protekli život, kao i životi svih mojih predaka sve do prvog želatinastog grumena u prvom iskonskom moru. Nijedan kolonista niti istraživač koji su se otisnuli sa svog rodnog kopna nisu nikada za sobom ostavili toliko toga koliko ja sada ostavljam. Tamo, ispod ovih oblaka, leži celokupna ljudska istorija; uskoro ću biti u stanju da malim prstom pomračim ono što je, do samo pre jednog životnog veka, predstavljalo celokupno čovekovo carstvo i sve što je njegova umešnost spasla od vremena.
<BR>&nbsp;&nbsp;&nbsp;&nbsp;&nbsp;Ovo neumoljivo prelaženje iz poznatog u nepoznato gotovo da poseduje konačnost smrti. Mora biti da i naga duša, koja je za sobom ostavila sva svoja blaga, na isti način konačno izlazi u tamu i noć.
<BR>&nbsp;&nbsp;&nbsp;&nbsp;&nbsp;Gibson je i dalje stajao na osmatračnici i posmatrao kada je 'Ares' više od jednog sata kasnije konačno postigao brzinu dovoljnu da utekne i oslobodi se Zemlje. Nije bilo načina da se odredi kada je tačno nastupio taj trenutak, jer Zemlja je i dalje dominirala nebom, a motori su još prigušeno, kao iz daljine, grmeli. Moraće neprekidno da rade narednih deset sati pre nego što obave svoj zadatak i budu isključeni tokom ostatka putovanja.
<BR>&nbsp;&nbsp;&nbsp;&nbsp;&nbsp;Gibson je spavao kada je taj trenutak nastupio. Iznenadna tišina i potpuni gubitak čak i one slabe gravitacije u kojoj je brod uživao ovih poslednjih časova vratili su ga negde na sredokraću između jave i sna. Pospano se osvrtao po zamračenoj prostoriji dok mu oči nisu pronašle malo ustrojstvo zvezda uokvireno prozorom za osmatranje. Bile su, razume se, potpuno nepokretne. Nikako se nije moglo poverovati da je 'Ares' upravo jurio sve dalje od Zemljine orbite tako velikom brzinom da ga čak ni Sunce više nije moglo zadržati.
<BR>&nbsp;&nbsp;&nbsp;&nbsp;&nbsp;Pospano je pritegao spone posteljine kako bi sprečio da isplovi u sobu. Proći će skoro sto dana pre nego što ponovo oseti bilo kakvu težinu.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
