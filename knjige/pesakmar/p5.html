<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;"Do pre jednog sata imali smo samo jednog putnika", primeti dr Skot, pažljivo unoseći dugački metalni sanduk kroz vazdušnu komoru. "Sada ih imamo nekoliko milijardi."
<BR>&nbsp;&nbsp;&nbsp;&nbsp;&nbsp;"Šta mislite kako su podneli putovanje?" upita Gibson.
<BR>&nbsp;&nbsp;&nbsp;&nbsp;&nbsp;"Termostat izgleda ispravan, što znači da bi trebalo da su u redu. Preneću ih u kulture koje sam pripremio; u njima bi trebalo da budu srećni dok ne stignemo na Mars - imaće hrane do mile volje."
<BR>&nbsp;&nbsp;&nbsp;&nbsp;&nbsp;Gibson ode do najbližeg mesta za osmatranje. Odatle je mogao da vidi zdepasti, beli trup projketila kraj vazdušne komore, sa koga su visili mlitavi kablovi za hvatanje nalik na pipke nekog stvorenja iz morskih dubina. Kada je automatska radio-oprema gotovo zaustavila raketu na nekoliko kilometara odatle, uhvaćena je zahvaljujući mnogo manje istančanim tehnikama. Hilton i Bredli izišli su sa kablovima, napravivši od njih lasa, i uhvatili projektil koji je sporo promicao. Zatim su ga elektronski čekrci na 'Aresu' privukli.
<BR>&nbsp;&nbsp;&nbsp;&nbsp;&nbsp;"Šta će se sada dogoditi sa nosačem?" upita Gibson kapetana Nordena, koji je takođe posmatrao postupak.
<BR>&nbsp;&nbsp;&nbsp;&nbsp;&nbsp;"Sačuvaćemo pogon i kontrolne uređaje, a trup ćemo ostaviti u svemiru. Ne bi bio vredan goriva da ga teglimo čak do Marsa. Zato ćemo, dok ponovo ne počnemo da ubrzavamo, imati mali vlastiti mesec."
<BR>&nbsp;&nbsp;&nbsp;&nbsp;&nbsp;"Kao što je bio pas u onom delu Žila Verna."
<BR>&nbsp;&nbsp;&nbsp;&nbsp;&nbsp;"'Od Zemlje do Meseca'? Nisam pročitao taj roman. Pokušao sam jednom, ali nisam uspeo da ga dovršim, bio mi je dosadan. To je nevolja sa svim tim delima. Nema ničeg goreg od jučerašnje naučne fantastike - a Vern je od prekjuče."
<BR>&nbsp;&nbsp;&nbsp;&nbsp;&nbsp;Gibson oseti potrebu da brani svoju profesiju.
<BR>&nbsp;&nbsp;&nbsp;&nbsp;&nbsp;"Znači, vi smatrate da naučna fantastika nikada neće steći nikakvu stalnu književnu vrednost?"
<BR>&nbsp;&nbsp;&nbsp;&nbsp;&nbsp;"Ne mislim tako. Ponekad može imati društvenu vrednost u trenutku kada je napisana, ali već narednom pokolenju mora izgledati beznadežno starinska i arhaična. Razmislite samo, na primer, šta se dogodilo sa pričama o putovanju kroz svemir."
<BR>&nbsp;&nbsp;&nbsp;&nbsp;&nbsp;"Nastavite. Ne obazirite se na moja osećanja - kao da vas se ona i tiču."
<BR>&nbsp;&nbsp;&nbsp;&nbsp;&nbsp;Norden se očigledno zagrejao za tu temu, što Gibsona nije nimalo iznenadilo. Da je otkrio kako je neki od njegovih saputnika stručnjak za pošumljavanje, sanskrit ili bimetalizam, Gibson bi to sada već prihvatio kao nešto sasvim normalno. U svakom slučaju, znao je da je naučna fantastika bila veoma - ponekad i izuzetno - popularna među profesionalnim astronautima.
<BR>&nbsp;&nbsp;&nbsp;&nbsp;&nbsp;"Pa, dobro", reče Norden. "Da razmotrimo šta se dešava na tom planu. Do 1960. - možda 1970. - ljudi su još pisali priče o prvom putovanju na Mesec. One su sada potpuno nečitljive. Kada se stiglo do Meseca, postalo je bezbedno pisati o Marsu i Veneri nekoliko narednih godina. Sada su i te priče zastarile; niko ih ne čita osim ako želi da se nasmeje. Pretpostavljam da će spoljašnje planete biti dobra ulaganja za naredno pokolenje; međutim, međuplanetne romanse, u kojima su uživali naši dedovi, okončane su, u stvari, krajem sedamdesetih."
<BR>&nbsp;&nbsp;&nbsp;&nbsp;&nbsp;"Ali putovanje kroz svemir, kao tema, nije izgubilo ništa od svoje popularnosti."
<BR>&nbsp;&nbsp;&nbsp;&nbsp;&nbsp;"Da, ali to više nije naučna fantastika. Ili je reč o čistim činjenicama - to je upravo ono što vi sada šaljete nazad na Zemlju - ili je posredi čista mašta. Priče moraju da se presele izvan Sunčevog sistema i stoga mogu isto tako da se uvrste i u bajke. Što, u stvari, većina njih i jeste."
<BR>&nbsp;&nbsp;&nbsp;&nbsp;&nbsp;Norden je govorio krajnje ozbiljno, ali oči su mu vragolasto svetlucale.
<BR>&nbsp;&nbsp;&nbsp;&nbsp;&nbsp;"Osporavam vaše argumente u dve tačke", reče Gibson. "Kao prvo ljudi - mnogo ljudi - i dalje čitaju Velsove neverovatne priče, iako su stare čitav vek. I da pređemo sa uzvišenog na smešno, i dalje čitaju moje rane knjige, kao što je 'Marsovska prašina', mada su ih činjenice sustigle i ostavile daleko iza sebe."
<BR>&nbsp;&nbsp;&nbsp;&nbsp;&nbsp;"Vels je pisao veliku književnost", odvrati Norden, "ali čak i da je tako, mislim da mogu da dokažem da sam u pravu. Koja je njegova priča najpopularnija? Nežanrovski romani kao 'Kips' i 'Gospodin Poli'. Kada se fantazije uopšte čitaju, onda se to čini uprkos njihovim beznadežno zastarelim proročanstvima, a ne radi njih. Jedino je još 'Vremeplov' uopšte popularan, jednostavno stoga što je radnja smeštena tako daleko u budućnost da nije prevaziđena - i zato što je to Velsovo najbolje napisano delo."
<BR>&nbsp;&nbsp;&nbsp;&nbsp;&nbsp;Nastupila je kratka pauza. Gibson se pitao hoće li se Norden pozabaviti i drugom tačkom. Konačno on upita:
<BR>&nbsp;&nbsp;&nbsp;&nbsp;&nbsp;"Kada ste napisali 'Marsovsku prašinu'?"
<BR>&nbsp;&nbsp;&nbsp;&nbsp;&nbsp;"Negde '73 ili '74."
<BR>&nbsp;&nbsp;&nbsp;&nbsp;&nbsp;"Nisam znao da je to bilo tako rano. Ali i to je deo objašnjenja. U to vreme čovek je trebalo da krene na prva putovanja u svemir i svi su to znali. Vi ste već počeli da stičete ime konvencionalnom prozom, a 'Marsovska prašina' je veoma lepo uhvatila tu rastuću plimu."
<BR>&nbsp;&nbsp;&nbsp;&nbsp;&nbsp;"To samo objašnjava zašto se onda prodavala. Ali to ne osporava moju drugu tačku. I dalje je veoma popularna, pa čak verujem da i kolonija na Marsu ima nekoliko primeraka, uprkos činjenici da se u njoj opisuje Mars koji nikada nije nigde postojao izvan moje mašte."
<BR>&nbsp;&nbsp;&nbsp;&nbsp;&nbsp;"To pripisujem bezobzirnom oglašavanju vašeg izdavača, pažljivom načinu na koji ste uspeli da ostanete u žiži javnosti i - možda - činjenici da je to najbolja stvar koju ste ikada napisali. Štaviše, kao što bi Mek rekao, uspela je da dočara Zeitgeist sedamdesetih, što joj sada daje neobičnu vrednost."
<BR>&nbsp;&nbsp;&nbsp;&nbsp;&nbsp;"Hmmm", procedi Gibson, razmišljajući o tome.
<BR>&nbsp;&nbsp;&nbsp;&nbsp;&nbsp;Trenutak je ćutao; a onda mu se lice razvuče u osmeh i on poče da se smeje.
<BR>&nbsp;&nbsp;&nbsp;&nbsp;&nbsp;"Šta je tako smešno? Kažite i meni da se i ja nasmejem."
<BR>&nbsp;&nbsp;&nbsp;&nbsp;&nbsp;"Naš prethodni razgovor. Upravo sam se zapitao šta bi H. Dž. Vels pomislio da je znao da će jednoga dana dva čoveka razgovarati o njegovim pričama na pola puta između Zemlje i Marsa."
<BR>&nbsp;&nbsp;&nbsp;&nbsp;&nbsp;"Ne preterujte", isceri se Norden. "Do sada smo prešli tek trećinu puta."
<BR>
<BR>&nbsp;&nbsp;&nbsp;&nbsp;&nbsp;Ponoć je već poodavno bila prošla kada se Gibson iznenada probudio iz sna bez snova. Nešto ga je uznemirilo - neka buka nalik na udaljenu eksploziju, daleko u utrobi broda. Uspravio se u tami, zategnuvši široke, elastične trake koje su ga držale prikovanog za krevet. Kroz prozor-ogledalo dopirao je samo sjaj zvezda, jer se njegova kabina nalazila na noćnoj strani broda. Osluškivao je s napola otvorenim ustima, zadržavajući dah ne bi li uhvatio i najslabiji šum.
<BR>&nbsp;&nbsp;&nbsp;&nbsp;&nbsp;Noću su se na 'Aresu' čuli mnogi glasovi i Gibson ih je već sve poznavao. Brod je bio živ; tišina bi značila smrt za sve na njemu. Krajnje umirujuće zvučalo je neumorno, ujednačeno disanje pumpi za vazduh, koje su upravljale duvanjem veštačkih pasata na ovoj sićušnoj planeti. Nasuprot toj slaboj, ali stalnoj pozadini bilo je i drugih povremenih zvukova: s vremena na vreme, začulo bi se brujanje skrivenih motora koji su izvršavali neki tajanstveni i automatski zadatak, otkucavanje, tačno svakih trideset sekundi, električnog sata, a ponekad i zvuk vode koja teče kroz cevovod pod pritiskom. Sigurno ga ništa od toga nije probudilo, jer svi ti zvuci bili su mu poznati kao i otkucavanje vlastitog srca.
<BR>&nbsp;&nbsp;&nbsp;&nbsp;&nbsp;I dalje jedva polubudan, Gibson ode do vrata kabine i ostade izvesno vreme da osluškuje u hodniku. Sve je bilo savršeno normalno; bio je uveren da je jedini budan na brodu. Na trenutak je pomislio da pozove Nordena, ali se predomislio. Možda je samo sanjao ili je buku možda proizveo neki deo opreme koji ranije nije puštan u pogon.
<BR>&nbsp;&nbsp;&nbsp;&nbsp;&nbsp;Već je ponovo bio u krevetu, kada mu iznenada nešto pade na pamet. Da li je buka, uopšte, doprla sa tako velike udaljenosti? To je samo bio njegov prvi utisak; mogla je dopreti i iz velike blizine. Svejedno, bio je umoran, a i cela stvar nije bila važna. Gibson je imao potpuno, dirljivo poverenje u uređaje na brodu. Da je išta zaista pošlo naopako, automatski alarmi sve odreda bi uzbunili. Preispitali su ih nekoliko puta za vreme putovanja: i mrtve bi probudili. Mogao je da pođe na spavanje, uveren da oni bdiju nad njim bez prekida.
<BR>&nbsp;&nbsp;&nbsp;&nbsp;&nbsp;Bio je sasvim u pravu, mada to nikada neće saznati; do jutra je celu stvar već zaboravio.
<BR>
<BR>&nbsp;&nbsp;&nbsp;&nbsp;&nbsp;Kamera je skliznula iz napuštene većnice, sledeći pogrebnu povorku uz beskrajne, zavojite stepenice, sve do vetrovitih grudobrana iznad mora. Jecava muzika utihnu; na trenutak su se usamljene prilike sa svojim tragičnim teretom ocrtavale spram zalazećeg Sunca, nepomične na bedemima Eslinora. "Laku noć, slatki prinče..." Drama je završena.
<BR>&nbsp;&nbsp;&nbsp;&nbsp;&nbsp;Svetla u malom pozorištu iznenada se upališe i država Danska se premesti za četiri veka i pedeset miliona kilometara unazad. Gibson se nevoljno vrati u sadašnjost, kidajući spone čarolije koja ga je držala začaranog. Pitao se šta bi Šekspir mislio o ovom izvođenju, od pre jednog životnog veka, ali koje vreme nije nagrizlo, baš kao ni još stariji sjaj besmrtnog pesništva? I šta bi, pre svega, mislio o ovom fantastičnom pozorištu, sa rešetkastim sedištima koja nesigurno lebde u vazduhu, tek ovlaš podržavana?
<BR>&nbsp;&nbsp;&nbsp;&nbsp;&nbsp;"Prava šteta", reče dr Skot, dok je šestočlana publika lebdela prema hodniku, "što na kasnijim putovanjima nikada više nećemo imati ovakvu zbirku filmova. Ova gomila namenjena je Centralnoj marsovskoj biblioteci i nećemo više imati priliku da ih koristimo."
<BR>&nbsp;&nbsp;&nbsp;&nbsp;&nbsp;"Šta je naredni put na programu", upita Gibson.
<BR>&nbsp;&nbsp;&nbsp;&nbsp;&nbsp;"Nismo još odlučili. Možda neki savremeni mjuzikl, ili ćemo možda nastaviti sa klasicima i prikazati 'Prohujalo sa vihorom'."
<BR>&nbsp;&nbsp;&nbsp;&nbsp;&nbsp;"Moj deda je svašta pričao o tom filmu; voleo bih da ga vidim kada nam se već ukazala prilika za to", željno reče Džimi Spenser.
<BR>&nbsp;&nbsp;&nbsp;&nbsp;&nbsp;"Dobro", odvrati Skot. "Izneću stvar pred odbor za zabavu pa da vidimo šta se može učiniti." Kako je sam Skot sačinjavao dotični odbor, pregovori će se verovatno povoljno okončati."
<BR>&nbsp;&nbsp;&nbsp;&nbsp;&nbsp;Norden, koji je bio zamišljen još od završetka filma, priđe Gibsonu s leđa i nervozno se nakašlja.
<BR>&nbsp;&nbsp;&nbsp;&nbsp;&nbsp;"Sećaš li se, Martine", poče on, "kako si me davio da te pustim da iziđeš u skafandru?"
<BR>&nbsp;&nbsp;&nbsp;&nbsp;&nbsp;"Da. Rekao si da je to protiv pravila."
<BR>&nbsp;&nbsp;&nbsp;&nbsp;&nbsp;Nordenu je bilo neprijatno, što uopšte nije ličilo na njega.
<BR>&nbsp;&nbsp;&nbsp;&nbsp;&nbsp;"Ovaj, i jeste na neki način, ali ovo nije uobičajeno putovanje i ti tehnički gledano nisi putnik. Mislim da to ipak možemo srediti."
<BR>&nbsp;&nbsp;&nbsp;&nbsp;&nbsp;Gibson je bio oduševljen. Oduvek se pitao kako se čovek oseća u skafandru, dok stoji u ničemu, okružen zvezdama. Uopšte mu nije padalo na pamet da pita Nordena zašto se predomislio, a Norden mu je na tome bio veoma zahvalan.
<BR>&nbsp;&nbsp;&nbsp;&nbsp;&nbsp;Zavera se spremala otprilike nedelju dana. Svako jutro u Nordenovoj sobi izvođen je mali obred kada je Hilton stizao sa dnevnim rasporedom poslova na održavanju, sumirajući pri tom rad broda i ponašanje svih njegovih mnogobrojnih mašina tokom protekla dvadeset četiri sata. Obično nije bilo ništa važno, tako da bi Norden samo potpisao izveštaje i odložio ih u brodski dnevnik. U tim stvarima uopšte nije čeznuo za raznovrsnošću, ali ponekad nije mogao da je izbegne.
<BR>&nbsp;&nbsp;&nbsp;&nbsp;&nbsp;"Slušaj, Džoni", reče Hilton (on je jedini zvao Nordena po imenu; za ostale članove posade uvek je bio 'kapetan'). "Više nema sumnje u pogledu vazdušnog pritiska. Opada praktično stalno; za otprilike deset dana preći ćemo granicu dopustivosti."
<BR>&nbsp;&nbsp;&nbsp;&nbsp;&nbsp;"Do đavola! To znači da ćemo biti primorani da radimo nešto za šta sam se nadao da nećemo morati dok ne pristanemo."
<BR>&nbsp;&nbsp;&nbsp;&nbsp;&nbsp;"Bojim se da ne možemo do tada da čekamo; moramo predati izveštaje Komisiji za svemirsku bezbednost kada stignemo kući i neka nervozna starica sigurno će početi da urla ako se pritisak spusti ispod granice."
<BR>&nbsp;&nbsp;&nbsp;&nbsp;&nbsp;"Šta misliš, gde je uzrok?"
<BR>&nbsp;&nbsp;&nbsp;&nbsp;&nbsp;"Gotovo sam siguran da je u trupu."
<BR>&nbsp;&nbsp;&nbsp;&nbsp;&nbsp;"Ta tvoja omiljena rupa gore oko severnog pola?"
<BR>&nbsp;&nbsp;&nbsp;&nbsp;&nbsp;"Sumnjam; ovo je došlo suviše iznenada. Mislim da smo ponovo pogođeni."
<BR>&nbsp;&nbsp;&nbsp;&nbsp;&nbsp;Norden je bio pomalo nervozan. Na brodu ove veličine, meteorska prašina napravi rupe dva do tri puta godišnje. Obično ih puste da se namnože pa se tek onda pozabave njima, ali ova je, izgleda, bila prevelika da bi je mogli zanemariti.
<BR>&nbsp;&nbsp;&nbsp;&nbsp;&nbsp;"Koliko će vremena biti potrebno da se pronađe ta rupa?"
<BR>&nbsp;&nbsp;&nbsp;&nbsp;&nbsp;"U tome i jeste nevolja", odvrati Hilton sa izvesnim gađenjem. "Imamo samo jedan detektor rupa i pedeset hiljada kvadratnih metara trupa. Možda će nam biti potrebno nekoliko dana da ga celog proverimo. Da je u pitanju samo neka lepa, velika rupa, automatske nepropusne pregrade smesta bi stupile u dejstvo i pronašle je umesto nas."
<BR>&nbsp;&nbsp;&nbsp;&nbsp;&nbsp;"Veoma sam srećan što nisu!" isceri se Norden. "To bi kasnije nalagalo grdna objašnjenja!"
<BR>&nbsp;&nbsp;&nbsp;&nbsp;&nbsp;Džimi Spenser, koji je kao i obično zadužen da obavi posao koga niko drugi nije hteo da se lati, pronašao je probode tri dana kasnije, posle samo desetak obilazaka broda. Nejasan, mali krater bio je jedva vidljiv golim okom, ali superosetljivi detektor rupa registrovao je činjenicu da vakuum u blizini ovog dela trupa nije bio u savršenom stanju kao što je trebalo da bude. Džimi je obeležio mesto kredom i sa zahvalnošću se vratio u vazdušnu komoru.
<BR>&nbsp;&nbsp;&nbsp;&nbsp;&nbsp;Norden je iskopao brodske planove i odredio približan položaj na osnovu Džimijevog izveštaja. A onda je zviznuo i izvio obrve u pravcu tavanice.
<BR>&nbsp;&nbsp;&nbsp;&nbsp;&nbsp;"Džimi", poče on, "da li gospodin Gibson zna čime si se bavio ovih dana?"
<BR>&nbsp;&nbsp;&nbsp;&nbsp;&nbsp;"Ne", odvrati Džimi. "Nisam propustio nijedan čas iz astronautike, mada to nije bilo nimalo lako zbog..."
<BR>&nbsp;&nbsp;&nbsp;&nbsp;&nbsp;"Dobro, dobro! Šta misliš, da li mu je neko drugi rekao za rupu?"
<BR>&nbsp;&nbsp;&nbsp;&nbsp;&nbsp;"Ne znam, ali verujem da bi on to već pomenuo da jeste."
<BR>&nbsp;&nbsp;&nbsp;&nbsp;&nbsp;"Pažljivo me slušaj. Ova prokleta rupa nalazi se posred zida njegove kabine; ako zucneš o tome pred njim, odraću te živog. Jesi li razumeo?"
<BR>&nbsp;&nbsp;&nbsp;&nbsp;&nbsp;"Jesam", Džimi proguta knedlu i naglo uteče.
<BR>&nbsp;&nbsp;&nbsp;&nbsp;&nbsp;"I šta sad?" rezignirano upita Hilton.
<BR>&nbsp;&nbsp;&nbsp;&nbsp;&nbsp;"Moramo smisliti način da skolonimo Martina i što brže možemo zapušimo rupu."
<BR>&nbsp;&nbsp;&nbsp;&nbsp;&nbsp;"Smešno da nije bio svestan udara. Mora da je izazvao i te kakvu buku."
<BR>&nbsp;&nbsp;&nbsp;&nbsp;&nbsp;"Verovatno nije bio unutra u to vreme. Mene iznenađuje to što nije primetio vazdušnu struju; mora da je prilično jaka."
<BR>&nbsp;&nbsp;&nbsp;&nbsp;&nbsp;"Sigurno ju je prigušila normalna cirkulacija. Ali čemu sva ta gužva? Zašto ne bismo istupili iskreno i objasnili Martinu šta se dogodilo? Nema potrebe za celom ovom melodramom."
<BR>&nbsp;&nbsp;&nbsp;&nbsp;&nbsp;"Misliš? A šta ako Martin ispriča svojim čitaocima da je meteor veličine dvanaestog reda probušio brod - a potom ode još i dalje i izjavi da se takve stvari dešavaju na svakom drugom putovanju? Koliki broj njegovih čitalaca zna ne samo to da ne postoji nikakva prava opasnost, već da obično ništa ni ne preduzimamo čak i kada se tako nešto dogodi? Reći ću ti kako bi reagovala javnost: 'Ako može da ga strefi mali, mog'o bi i veliki'. Javnost nikada nije verovala statistikama. Zar ne možeš da zamisliš naslove: '"Aresa" probušio meteor!' To bi bilo loše za posao!"
<BR>&nbsp;&nbsp;&nbsp;&nbsp;&nbsp;"Zašto onda ne bismo to ipak saopštili Martinu i zamolili ga da ćuti?"
<BR>&nbsp;&nbsp;&nbsp;&nbsp;&nbsp;"To ne bi bilo pošteno prema jadnom momku. Već nedeljama nema nikakvih vesti koje bi mogao da iskoristi u člancima. Bolje da mu ne kažemo ništa."
<BR>&nbsp;&nbsp;&nbsp;&nbsp;&nbsp;"U redu", uzdahnu Hilton. "To je tvoja zamisao. Nemoj mene okriviti ako ti se slupa o glavu."
<BR>&nbsp;&nbsp;&nbsp;&nbsp;&nbsp;"Neće. Mislim da imam plan otporan na vodu."
<BR>&nbsp;&nbsp;&nbsp;&nbsp;&nbsp;"Baš me briga da li je otporan na vodu. Pitanje je da li je otporan na vazduh?"
<BR>
<BR>&nbsp;&nbsp;&nbsp;&nbsp;&nbsp;Gibson se celog života divio spravama, a skafander je bio samo još jedna koju je trebalo pridodati zbirci mehanizama koje je ispitao i kojima je ovladao. Bredli je bio opširan jer je želeo da se uveri da je Gibson dobro razumeo održano predavanje, pre nego što će ga izvesti u svemir, kako mu se tamo ne bi izgubio.
<BR>&nbsp;&nbsp;&nbsp;&nbsp;&nbsp;Gibson je zaboravio da skafanderi na 'Aresu' nemaju nogavice i da u njima čovek jednostavno sedi. To je imalo smisla, jer su bili napravljeni za upotrebu u uslovima nulte gravitacije, a ne za hodanje po bezvazdušnim planetama. Odsustvo pokretnih zgolobova za noge uveliko je pojednostavljivalo izgled skafandera, koji su bili tek zatupasti valjci iz kojih su na gornjem kraju virile zglobne ruke. Duž bokova nalazili su se tajanstveni žlebovi i ispupčenja koji su imali veze sa regulisanjem temperature vazduha, radio-vezama, podešivačima toplote i pogonskim sistemom male jačine. Unutar skafandra vladala je znatna sloboda pokreta: čovek je mogao da uvuče ruke kako bi rukovao unutrašnjim kontrolama, pa čak i da pojede obrok bez previše akrobatike.
<BR>&nbsp;&nbsp;&nbsp;&nbsp;&nbsp;Bredli je proveo skoro jedan sat u vazdušnoj komori, proveravajući da li je Gibson razumeo čemu služe sve glavne kontrole i upoznajući ga sa njihovim načinom rada. Gibson je cenio njegovu temeljitost, ali počeo je da postaje već pomalo nestrpljiv jer nije nazirao kraj predavanja. Konačno se pobunio kada je Bredli počeo da mu objašnjava primitivne sanitarne pogodnosti skafandera.
<BR>&nbsp;&nbsp;&nbsp;&nbsp;&nbsp;"Dosta!" usprotivi se on, "nećemo tako dugo biti napolju!"
<BR>&nbsp;&nbsp;&nbsp;&nbsp;&nbsp;Bredli se isceri.
<BR>&nbsp;&nbsp;&nbsp;&nbsp;&nbsp;"Iznenadio bi se", primeti on mračno, "koliko ljudi napravi tu grešku."
<BR>&nbsp;&nbsp;&nbsp;&nbsp;&nbsp;Otvorio je jedan pregradak u zidu vazdušne komore i izvadio dva kalema, za koje bi svako pomislio da su ribarski koturovi. Čvrsto su prionuli u ležišta na skafanderu tako da nisu mogli ni slučajno da se otkače.
<BR>&nbsp;&nbsp;&nbsp;&nbsp;&nbsp;"Pravilo broj jedan kada je posredi bezbednost", reče on. "Uvek budi povezan preko niti života za brod. Pravila se stvaraju da bi se kršila - ali ne i ovo. Da bismo se dvostruko osigurali, povezaću tvoj skafander sa mojim drugim desetometarskim kablom. Sada smo spremni da se popnemo na Materhorn."
<BR>&nbsp;&nbsp;&nbsp;&nbsp;&nbsp;Unutrašnja vrata skliznuše u stranu. Gibson oseti poslednji trag vazduha koji ga okrznu dok je izlazio iz vazdušne komore. Taj slabi podsticaj pokrenu ga ka izlazu i on lagano isplovi među zvezde.
<BR>&nbsp;&nbsp;&nbsp;&nbsp;&nbsp;Sporost pokreta i potpuna tišina udružili su se kako bi dotični trenutak učinili što upečatljivijim. 'Ares' je uzmicao iza njega sa užasavajućom neizbežnošću. Uranjao je u svemir - konačno - a njegova jedina veza sa bezbednim okriljem bila je ta tanka nit koja mu se odmotavala na boku. Iskustvo, iako sasvim novo, probudilo je slabe odjeke poznatog u njegovom umu.
<BR>&nbsp;&nbsp;&nbsp;&nbsp;&nbsp;Mozak mora da mu je radio neobično dobro, jer se skoro istog časa setio paralele. Ovo je bilo nalik na trenutak iz njegovog detinjstva - trenutak, za koji se do sada mogao zakleti da je nepovratno zaboravljen - kada su ga učili da pliva tako što su ga bacili u vodu duboku deset metara. Ponovo je ponirao naglavačke u nov i nepoznat elemenat.
<BR>&nbsp;&nbsp;&nbsp;&nbsp;&nbsp;Trenje točka zaustavilo je njegov momenat sile i on oseti trzaj kabla kojim je bio vezan za Bredlija. Gotovo da je zaboravio na svog sadruga, koji se upravo udaljavao od broda zahvaljujući malim gasnim potisnicima u osnovi skafandera, vukući Gibsona za sobom.
<BR>&nbsp;&nbsp;&nbsp;&nbsp;&nbsp;Gibson se propisno uplašio kada je glas ovog drugog uzdrmao tišinu, metalno odjeknuvši iz zvučnika u skafanderu.
<BR>&nbsp;&nbsp;&nbsp;&nbsp;&nbsp;"Nemoj koristiti potisnike dok ti ne kažem. Ne treba da dobijemo veliko ubrzanje i moramo paziti da nam se niti ne umrse."
<BR>&nbsp;&nbsp;&nbsp;&nbsp;&nbsp;"Dobro", odvrati Gibson, neodređeno uznemiren ovim upadom u njegovu privatnost. Osvrnuo se prema brodu. Već se bio udaljio nekoliko stotina metara i ubrzano se smanjivao.
<BR>&nbsp;&nbsp;&nbsp;&nbsp;&nbsp;"Koliko je dugačka nit?" upita on sa strahom. Odgovora nije bilo i njega načas obuze blaga panika pre nego što se setio da mora pritisnuti dugme za odašiljanje.
<BR>&nbsp;&nbsp;&nbsp;&nbsp;&nbsp;"Otprilike jedan kilometar", odvrati Bredli kada mu je ponovio pitanje. "Dovoljno da se čovek oseća lepo i usamljeno."
<BR>&nbsp;&nbsp;&nbsp;&nbsp;&nbsp;"Šta ako se prekine?" upita Gibson, samo se napola šaleći.
<BR>&nbsp;&nbsp;&nbsp;&nbsp;&nbsp;"Neće. U stanju je da izdrži tvoju punu težinu, na Zemlji. Čak i da pukne, sasvim lako možemo da se vratimo pomoću potisnika."
<BR>&nbsp;&nbsp;&nbsp;&nbsp;&nbsp;"A šta ako oni zakažu?"
<BR>&nbsp;&nbsp;&nbsp;&nbsp;&nbsp;"Ovo je baš veseo razgovor. Ne mogu da zamislim da se tako nešto dogodi, osim usled velike nesmotrenosti ili u slučaju da dođe do tri istovremena mehanička otkazivanja. Ne zaboravi da postoji rezervna potisna jedinica upravo za takve vanredne slučajeve - a i u skafanderu imaš indikatore za upozorenje koji te o tome obaveste dosta pre nego što se glavni rezervoar isprazni."
<BR>&nbsp;&nbsp;&nbsp;&nbsp;&nbsp;"Ali ipak pretpostavimo", bio je uporan Gibson.
<BR>&nbsp;&nbsp;&nbsp;&nbsp;&nbsp;"U tom slučaju ti preostaje samo da uključiš S.O.S. far u skafandru i sačekaš da neko iziđe da te vrati nazad. Sumnjam da bi žurili pod takvim okolnostima. Niko ko se uvali u takvu jednu nevolju ne bi naišao na mnogo naklonosti."
<BR>&nbsp;&nbsp;&nbsp;&nbsp;&nbsp;Osetio se iznenadni cimaj; našli su se na kraju niti. Bredli je ublažio odbijanje pomoću mlaznjaka.
<BR>&nbsp;&nbsp;&nbsp;&nbsp;&nbsp;"Sada smo daleko od kuće", izjavi on tiho.
<BR>&nbsp;&nbsp;&nbsp;&nbsp;&nbsp;Gibsonu je bilo potrebno nekoliko sekundi da pronađe 'Aresa'. Nalazili su se sa noćne strane broda, tako da je on gotovo ceo bio u senci; dve kugle su se videle u obliku dva tanka, udaljena polumeseca koji su lako mogli da prođu kao Zemlja i Mesec, viđeni sa možda milion kilometara udaljenosti. Nije postojao nikakav pravi osećaj kontakta: brod je bio suviše mali i krhak da bi ga i dalje smatrao za utočište. Gibson je konačno ostao sam sa zvezdama.
<BR>&nbsp;&nbsp;&nbsp;&nbsp;&nbsp;Bio je doveka zahvalan Bredliju što ga je ostavio na miru i nije prekidao njegove misli. Možda je i ovog drugog isto tako opila veličanstvena svečanost trenutka. Zvezde su bile tako sjajne i tako brojne da u prvi mah Gibson nije mogao čak ni da pronađe najpoznatija sazvežđa. A onda je razabrao Mars, najsjajnije nebesko telo pored samog Sunca, i na taj način odredio ravan ekliptike. Veoma nežno, obazrivo stavljajući gasne potisnike u pogon, obrnuo je skafander tako da mu je glava približno bila okrenuta prema zvezdi Severnjači. Ponovo je zauzeo 'uspravan položaj', i ustrojstva zvezda opet postaše prepoznatljiva.
<BR>&nbsp;&nbsp;&nbsp;&nbsp;&nbsp;Polako je napredovao duž Zodijaka, pitajući se koliko je ljudi do sada iskusilo ovo. (Uskoro će to, razume se, postati uobičajena stvar i čarolije će nestati). Posle kraćeg vremena pronašao je Jupiter, a kasnije i Saturn - ili je on bar tako mislio. Više nije mogao da razlikuje planete od zvezda po njihovoj postojanoj, netrepćućoj svetlosti koja je bila tako koristan, mada ponekad i izdajnički vodič astronomima-amaterima. Gibson nije tražio Zemlju ili Veneru, jer bi ga sjaj Sunca istog časa ošamutio, ako bi pogledao u tom pravcu.
<BR>&nbsp;&nbsp;&nbsp;&nbsp;&nbsp;Bleda traka svetlosti zavarivala je dve polulopte neba: video se ceo prsten Mlečnog Puta. Gibson je sasvim jasno mogao da uoči otvore i poderotine duž ivice, gde su celi kontinenti zvezda naizgled pokušavali da se otrgnu i pođu sami za sebe na put u ponor. Na južnoj polulopti, crna rupa Ugljene Vreće zjapila je poput tunela izbušenog kroz zvezde u neku drugu Vaseljenu.
<BR>&nbsp;&nbsp;&nbsp;&nbsp;&nbsp;Ta misao natera Gibsona da se okrene prema Andromedi. Eno, tamo, velike magline - sablasnih sočiva svetlosti. Mogao je da je prekrije palcem, pa ipak je to bila cela galaksija prostrana poput prstena zvezda koji je opasivao nebo i u čijem je srcu on sada lebdeo. Ta maglovita utvara bila je milion puta dalje od zvezda - a one su bile milion puta udaljenije od planeta. Kako su jadno delovala sva čovekova putešestvja i pustolovine gledani spram ovog zaleđa!
<BR>&nbsp;&nbsp;&nbsp;&nbsp;&nbsp;Gibson je tražio Alfu Kentaura među nepoznatim sazvežđima južne polulopte, kada ugleda nešto što njegov um na trenutak nije mogao da prepozna. Na ogromnoj udaljenosti, naspram zvezda je plovio neki beli, pravougaoni predmet. Bar je Gibson u prvi mah stekao takav utisak; a onda je shvatio da ga je obmanulo osećanje perspektive i da on, u stvari, gleda nešto sasvim malo što se nalazilo nekoliko metara od njega. Proteklo je još izvesno vreme pre nego što je prepoznao tog međuplanetnog lutalicu - sasvim običan list hartije za pisanje, koji se lagano okretao u svemiru. Ništa nije moglo biti običnije - niti neočekivanije ovde.
<BR>&nbsp;&nbsp;&nbsp;&nbsp;&nbsp;Gibson je nastavio da zuri u tu pojavu izvesno vreme pre nego što je uspeo sam sebe da ubedi da nije posredi opsena. Zatim je uključio odašiljač i obratio se Bredliju.
<BR>&nbsp;&nbsp;&nbsp;&nbsp;&nbsp;Ovaj drugi nije nimalo bio iznenađen.
<BR>&nbsp;&nbsp;&nbsp;&nbsp;&nbsp;"Nije to ništa čudno", odvrati on, prilično nestrpljivo. "Već nedeljama svakog dana izbacujemo đubre, a pošto nemamo promenu brzine, ponešto se još verovatno vrzma unaokolo. Čim počnemo da usporavamo, razume se, odvojićemo se od toga, a svi naši otpaci nastaviće put izvan Sunčevog sistema."
<BR>&nbsp;&nbsp;&nbsp;&nbsp;&nbsp;Kako je to savršeno očigledno, pomisli Gibson, osećajući se pomalo glupo, jer ništa više ne rastrojava um od tajne koja iznenada ispari. Bila je to sigurno skica za neki od njegovih članaka. Da je bio nešto bliži, bilo bi zabavno poneti je kao suvenir i videti kakav je trag ostavio svemir na tom listu hartije. Na nesreću, bio je izvan dohvata i nije bilo načina da ga dosegne, a da ne otkači kabl kojim je bio povezan sa 'Aresom'.
<BR>&nbsp;&nbsp;&nbsp;&nbsp;&nbsp;Kada već vekovima bude mrtav, taj list hartije i dalje će nositi svoju poruku prema zvezdama; a koja će to poruka biti, on nikada neće saznati.
<BR>
<BR>&nbsp;&nbsp;&nbsp;&nbsp;&nbsp;Norden ih je sačekao kada su se vratili u vazdušnu komoru. Delovao je prilično zadovoljan samim sobom, mada Gibson nije bio u stanju da primeti takve pojedinosti. On je i dalje bio izgubljen među zvezdama i proći će izvesno vreme pre nego što se vrati u normalno stanje - pre nego što njegova pisaća mašina počne lagano da škekeće, kada bude pokušao da dokuči šta je onda osećao.
<BR>&nbsp;&nbsp;&nbsp;&nbsp;&nbsp;"Uspeli ste na vreme da obavite posao?" upita Bredli, kada ga Gibson više nije mogao čuti.
<BR>&nbsp;&nbsp;&nbsp;&nbsp;&nbsp;"Da, imali smo i petnaest minuta viška. Isključili smo ventilatore i smesta pronašli gde curi pomoću stare dobre tehnike - dima od sveće. Ostalo su obavili slepi zakivak i boja koja se brzo suši; spoljašnji deo trupa možemo zapušiti kada pristanemo, ako uopšte bude potrebno. Mek je stvar krajnje uspešno obavio - on naprosto traći svoje nadarenosti na navigaciju."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
