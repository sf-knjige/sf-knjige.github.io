<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Gaj se probudio rano ujutro. Danas, ma šta se desilo, mora preduzeti nešto da nađe svog sina. Ardanos sigurno zna kako da dođe do svoje unuke. Nije bio oduševljen što će morati da priča sa starcem, za koga je podozrevao da je isti fanatik, na svoj način, koliki je i otac Petros, ali nije bilo drugog izlaza. Jedini problem je bio taj kako da nađe Ardanosa, koji više nije živeo blizu Deve.
<BR>&nbsp;&nbsp;&nbsp;&nbsp;&nbsp;No, dok je ležao i razmišljao o tome, začuo je oprezno kucanje na glavnoj kapiji, i slugu kako gunđa dok je izlazio da vidi ko je. Gaj se brzo obukao i oprezno skliznuo iz kreveta, kako ne bi probudio Juliju. U prednjem dvorištu čekao je legionar sa Macelijevim pozivom da dođe u posetu. Gaj je podigao jednu obrvu. Njegov otac se zvanično povukao, ali znao je da je ostao poverljivi savetnik mladog zapovednika Dvadeste legije.
<BR>&nbsp;&nbsp;&nbsp;&nbsp;&nbsp;Ako ne bude kod kuće kad Julija otkrije smrt svog majmuna, neće morati da gleda njene suze. Gaj je projahao kroz grad pa pravo kroz kapiju tvrđave, pozdravivši stražara, koji ga je dobro znao iz vremena dok je bio prokurator.
<BR>&nbsp;&nbsp;&nbsp;&nbsp;&nbsp;"Tvoj otac je rekao da ćeš verovatno stići pre podneva", rekao je vojnik. "Naći ćeš ga u pretorijumu, sa legatom."
<BR>&nbsp;&nbsp;&nbsp;&nbsp;&nbsp;Na klupi pred zapovednikovom kancelarijom ugledao je ženu umornog izgleda. Bila je Britanka, tamne kose i blede kože, kao kod naroda njegove majke; procenio je da joj je između trideset i trideset pet godina, a nosila je haljinu od vune boje šafrana, bogato izvezenu zlatom. Gaj se upitao šta li je učinila, i čim ga je dežurni legionar uveo u odaju gde su bili zapovednik i njegov otac, upitao je za nju.
<BR>&nbsp;&nbsp;&nbsp;&nbsp;&nbsp;"Zove se Brigita", odgovorio je otac sa gađenjem. "Naziva sebe kraljicom Demeta. Kad joj je umro muž, ostavio je pola svog bogatstva njoj, a pola imperatoru; ona izgleda misli da joj to daje pravo da vlada njegovim kraljevstvom. Da li ti zvuči poznato?"
<BR>&nbsp;&nbsp;&nbsp;&nbsp;&nbsp;Gaj je olizao suve usne. Bilo je uobičajeno da bogataši dele imanje između svoje porodice i imperatora, u nadi da će rimljanski naslednik osigurati da ostali dobiju svoj deo. I Agrikola je tako učinio.
<BR>&nbsp;&nbsp;&nbsp;&nbsp;&nbsp;Legat je pogledao Gaja, pa njegovog oca. Njemu očito nije zvučalo poznato.
<BR>&nbsp;&nbsp;&nbsp;&nbsp;&nbsp;"Boudika", krato je rekao Gaj. "Njen muž je pokušao isto to, ali Iceni su dugovali ponešto nekim prilično uticajnim senatorima. Kada je umro, ubacili su se, a ona je pokušala da se odupre. Ona i njene kćeri bile su prilično... loše dočekane, pa je podigla pobunu u plemenu, i umalo da nas otera iz čitave zemlje!" To je Macelije video u nesrećnoj ženi koja je sedela napolju, pogotovo kada se ima u vidu da Demeti spadaju u plemena koja računaju poreklo po majčinoj liniji.
<BR>&nbsp;&nbsp;&nbsp;&nbsp;&nbsp;"Oh, ta Boudika", rekao je legat. Zvao se Lucije Domicije Brut, i Gaju se činio prilično mlad za tako važan položaj, ali pričalo se da je dobar prijatelj sa imperatorom.
<BR>&nbsp;&nbsp;&nbsp;&nbsp;&nbsp;"Ta Boudika", ponovio je Macelije sa gađenjem. "Eto, zapovedniče, zašto ju je tribun iz Moridunuma pokupio čim je pročitan testament, i zašto ne možemo da lepo sprovedemo pokojnikovu volju, bez obzira koliko koristila imperatoru."
<BR>&nbsp;&nbsp;&nbsp;&nbsp;&nbsp;"Sa druge strane", rekao je Gaj, "jasno je da sa tom ženom treba postupati oprezno kao sa tankim staklom. Siguran sam da svi domoroci u čitavoj zemlji čekaju da vide šta ćemo uraditi." Utom mu je sinula ideja. "Pretpostavljam da nema dece?"
<BR>&nbsp;&nbsp;&nbsp;&nbsp;&nbsp;"Ima negde par kćeri, koliko sam čuo", umorno je rekao Macelije, "ali ne znam šta je bilo sa njima; imaju samo tri ili četiri godine, nažalost, inače bih ih lepo poudavao za građanine Rima. Nisam baš ljubitelj ovakvih ratova protiv žena i dece; ali ako žene hoće da se petljaju u politiku, šta da radimo? Priča se da je ona - ili oni koji žele da je iskoriste - slala poruke Hibernijcima tražeći savez sa njima."
<BR>&nbsp;&nbsp;&nbsp;&nbsp;&nbsp;Gaj se stresao, setivši se uništenja Eilaninog doma. "Vodite je u Londinium", predložio je. "Ako je pošaljemo u Rim, njen narod će pomisliti da je zarobljena, ali ako je smestimo u lepu kuću u gradu misliće da ih je izdala. Recite joj da neće dobiti ni sesterca od muževljevog zlata ako ne bude živela u gradu."
<BR>&nbsp;&nbsp;&nbsp;&nbsp;&nbsp;"To bi moglo da uspe", zamišljeno je rekao Macelije. Potom se obratio legatu. "Slažem se sa predlogom svog sina. Već imaš odred spreman da sredi stvari u Moridunumu; oni neka ponesu i vest."
<BR>&nbsp;&nbsp;&nbsp;&nbsp;&nbsp;"Znači, ona će biti talac", rekao je Domicije Brut. Toliko je uspeo da razume.
<BR>&nbsp;&nbsp;&nbsp;&nbsp;&nbsp;Dok je izlazio iz kancelarije, Gaj je pomislio da i kćeri, ma koliko mlade, mogu ipak da predstavljaju opasnost. Žena je budila nejasno sažaljenje; delovala je toliko izgubljeno.
<BR>&nbsp;&nbsp;&nbsp;&nbsp;&nbsp;"Gde su ti kćeri?" upitao ju je na britanskom.
<BR>&nbsp;&nbsp;&nbsp;&nbsp;&nbsp;"Tamo gde ih nikada nećeš naći, Rimljanine, i hvala bogovima na tome", odgovorila je. "Zar misliš da ne znam šta legionari rade sa devojčicama?"
<BR>&nbsp;&nbsp;&nbsp;&nbsp;&nbsp;"Ne sa decom!" uzviknuo je Gaj. "Ma hajde; i ja sam otac, imam tri ćerkice istih godina kao tvoje. Barem možemo da im nađemo pogodne čuvare."
<BR>&nbsp;&nbsp;&nbsp;&nbsp;&nbsp;"Poštedeću vas tih nevolja", ljutito je rekla ona. "One su poverene pouzdanim ljudima!"
<BR>&nbsp;&nbsp;&nbsp;&nbsp;&nbsp;Ušao je legionar i dotakao joj rame. "Pođi bez buke, gospo", rekao je kad se trgla i pogledala ga. "Ne želimo da te vezujemo."
<BR>&nbsp;&nbsp;&nbsp;&nbsp;&nbsp;Divlje se osvrnula, i odabrala je Gaja. "Kuda me vodite?"
<BR>&nbsp;&nbsp;&nbsp;&nbsp;&nbsp;"Samo do Londiniuma", rekao je umirujućim glasom. Video je da joj se lice grči, nije znao da li od olakšanja ili od razočarenja, ali mirno je pošla.
<BR>&nbsp;&nbsp;&nbsp;&nbsp;&nbsp;Dežurni legionar ju je ispratio pogledom. "Kad je ovako pogledaš, nikad ne bi pomislio da bi se udružila sa poznatim buntovnicima; ali kad smo je pokupili, dobili smo izveštaj da je viđana sa jednim upornim: zove se Konmor, Sinrik ili već tako nekako. Kažu da je još u okolini."
<BR>&nbsp;&nbsp;&nbsp;&nbsp;&nbsp;"Znam ga", rekao je Gaj. Legionar se zagledao u njega. "Ti?"
<BR>&nbsp;&nbsp;&nbsp;&nbsp;&nbsp;Gaj je klimnuo, sećajući se srčanog mladića koji ga je izvukao iz jame za veprove. Da li je Sinrik još u vezi sa Eilan? Ako ga uhvate, pitaće ga kako da ugovori privatni sastanak.
<BR>&nbsp;&nbsp;&nbsp;&nbsp;&nbsp;"Bogovi", uzdahnuo je Macelije dok je zatvarao za sobom vrata legatove kancelarije i išao niz hodnik sa Gajem, "od svega ovoga osećam se tako star!"
<BR>&nbsp;&nbsp;&nbsp;&nbsp;&nbsp;"Ne budi smešan", odgovorio je Gaj.
<BR>&nbsp;&nbsp;&nbsp;&nbsp;&nbsp;"Legat hoće da učinim nešto da smirim narod. Upotrebi stare veze, kaže."
<BR>&nbsp;&nbsp;&nbsp;&nbsp;&nbsp;Možda taj Brut i nije tako glup kako izgleda, pomislio je Gaj. Macelijeva sposobnost da osigura saradnju sa plemenima dosad je već postala legendarna.
<BR>&nbsp;&nbsp;&nbsp;&nbsp;&nbsp;"Ali umoran sam od vađenja tuđeg kestenja iz vatre. Možda ću se preseliti u Rim. Odavno nisam video grad. Ili ću poći u Egipat; tamo će mi konačno biti toplo."
<BR>&nbsp;&nbsp;&nbsp;&nbsp;&nbsp;"Kakva glupost", ljutnuo se Gaj. "Šta će moje devojčice da rade bez dede?"
<BR>&nbsp;&nbsp;&nbsp;&nbsp;&nbsp;"Ma hajde, one jedva znaju za mene", rekao je Macelije, ali izgledao je zadovoljan. "Da imaš sina, bilo bi drugačije, naravno."
<BR>&nbsp;&nbsp;&nbsp;&nbsp;&nbsp;"Ja... ovaj, možda ću jednog dana i dobiti sina", jedva se izvukao Gaj. Sam Macelje mu je rekao za Eilaninu trudnoću, ali kad ju je video sa bebom u onoj šumskoj kolibi, znao je da je porođaj držan u tajnosti. Ako Macelije ne zna da mu je Eilan rodila sina, bolje da mu sada ni ne kaže.
<BR>
<BR>&nbsp;&nbsp;&nbsp;&nbsp;&nbsp;Eilan je sanjala kako hoda kraj jezera kroz polumrak koji je mogao biti i sumrak i svitanje. Magla je ležala nisko nad vodom, zaklanjajući suprotnu obalu; bila je srebrnasta, a i vode su bile srebrnaste; talasići su blago zapljuskivali obalu. Učinilo joj se da preko vode dopire pesma, a onda je iz magle izronilo devet belih labudova, lepih kao device iz Šumske kuće kada pozdravljaju mesec.
<BR>&nbsp;&nbsp;&nbsp;&nbsp;&nbsp;Eilan nikada nije čula nešto tako lepo. Prišla je ivici jezera i pružila ruke, a labudovi su polako plivali u krug.
<BR>&nbsp;&nbsp;&nbsp;&nbsp;&nbsp;"Pustite me da dođem, pustite me da plivam sa vama!" povikala je, a labudovi su odogvorili: "Ne možeš poći sa nama; tvoje haljine i ukrasi su preteški..." Počeli su da plivaju sve dalje, i Eilani se srce stezalo dok ih je gledala kako nestaju.
<BR>&nbsp;&nbsp;&nbsp;&nbsp;&nbsp;Brzo je svukla tešku haljinu, velove i ogrtač, i odbacila zlatnu ogrlicu i narukvice Vrhovne sveštenice. Kad je ugledala u vodi svoju senku, imala je obličje labuda. Bacila se u jezero...
<BR>&nbsp;&nbsp;&nbsp;&nbsp;&nbsp;Kad su joj se srebrne vode sklopile nad glavom, probudila se pod dobro poznatim krovom Šumske kuće, u prvo praskozorje. Nekoliko trenutaka je nepomično sedela, trljajući oči. Ovo nije bilo prvi put da je sanjala jezero i labudove. Svaki put joj je bilo sve teže da se vrati. Nikome nije rekla za to. Ona je Vrhovna svešetenica Vernemetona, a ne neka neozbiljna devojka koju čudni snovi mogu da uplaše. Ali san je svaki put bivao sve stvarniji, a njena uloga u njemu sve nestvarnija.
<BR>&nbsp;&nbsp;&nbsp;&nbsp;&nbsp;Neko je lupao na vrata, i to od njene bašte. Nejasno je čula kako se buni mlada sveštenica koja ih je čuvala.
<BR>&nbsp;&nbsp;&nbsp;&nbsp;&nbsp;"Šta ti misliš, ko si? Ne možeš tek ako doći niotkuda i tražiti da vidiš Vrhovnu sveštenicu, pogotovo ne u ovo doba."
<BR>&nbsp;&nbsp;&nbsp;&nbsp;&nbsp;"Oprosti mi", odgovorio je duboki glas. "Ja i dalje mislim o njoj kao o svojoj usvojenoj sestri, a ne kao o Vrhovnoj sveštenici. Molim te, pitaj je da li bi razgovarala sa mnom!"
<BR>&nbsp;&nbsp;&nbsp;&nbsp;&nbsp;Eilan je prebacila šal preko ramena i žurno izišla na trem. "Sinriče!" povikala je. "Mislila sam da si negde na severu!" Zastala je u pola reči. Sinrik je držao u naručju malo, tamnokoso dete od dve ili tri godine; druga devojčica, od možda pet godina, krila se iza njega. "Jesu li tvoji?"
<BR>&nbsp;&nbsp;&nbsp;&nbsp;&nbsp;Sinrik je odmahnuo glavom. "To su deca jedne nesrećne žene, i došao sam da te molim da im pružiš sklonište u ime Boginje."
<BR>&nbsp;&nbsp;&nbsp;&nbsp;&nbsp;"Da im pružim sklonište?" glupo je ponovila. "Ali zašto?"
<BR>&nbsp;&nbsp;&nbsp;&nbsp;&nbsp;"Zato što im je potrebno", odvratio je Sinrik, kao da je to najnormalnija stvar na svetu.
<BR>&nbsp;&nbsp;&nbsp;&nbsp;&nbsp;"Htela sam da pitam zašto ovde! Zar nemaju rođake da se staraju o njima? Ako nisu tvoje, otkud da su ti ih poverili?"
<BR>&nbsp;&nbsp;&nbsp;&nbsp;&nbsp;"Njihova majka je Brigita, kraljica Demeta", odgovorio je Sinrik sa nelagodnošću. "Pokušala je da preuzme kraljevstvo kad joj je muž umro, i sad je zarobljenica Rima. Plašili smo se da će kćeri postati taoci, ili i nešto gore, ako padnu Rimljanima u ruke."
<BR>&nbsp;&nbsp;&nbsp;&nbsp;&nbsp;Eilan je pogledala decu i pomislila na svog sina. Od sveg srca je žalila njihovu majku, ali šta će reći Ardanos? Ovo je bio trenutak kad bi joj koristio Kailejin savet, ali ova je otišla u Letnju zemlju, da poseti Sveti kladenac.
<BR>&nbsp;&nbsp;&nbsp;&nbsp;&nbsp;"Znaš da su premlade da bismo ih uzele za Boginju."
<BR>&nbsp;&nbsp;&nbsp;&nbsp;&nbsp;"Samo te molim da ih čuvate!" počeo je Sinrik, ali pre nego što je stigao da nastavi napolju se začula nova buka.
<BR>&nbsp;&nbsp;&nbsp;&nbsp;&nbsp;"Gospo, ne možeš sada kod sveštenice; ima gosta."
<BR>&nbsp;&nbsp;&nbsp;&nbsp;&nbsp;"Razlog više da budem sa njom", odgovorio je glas, i u baštu je ušla Dieda. Kad je ugledala Sinrika kriknula je, i on se brzo okrenuo da je pogleda. Kada se vratila iz Eriua ispričali su joj šta on radi, ali sada ga je prvi put videla.
<BR>&nbsp;&nbsp;&nbsp;&nbsp;&nbsp;"Deca nisu moja!" uzviknuo je on kad je video kako je pobledela, pa pocrvenela. "Kraljica Brigita ih je poslala da ovde potraže sklonište."
<BR>&nbsp;&nbsp;&nbsp;&nbsp;&nbsp;"Onda treba da ih odvedemo u Kuću devojaka", rekla je Dieda, savladavši se, i pružila ruku, ali i dalje je gledala Sinrika.
<BR>&nbsp;&nbsp;&nbsp;&nbsp;&nbsp;"Čekaj", rekla je Eilan. "Moram da razmislim. Šumska kuća ne sme da se upetlja u politiku."
<BR>&nbsp;&nbsp;&nbsp;&nbsp;&nbsp;"Misliš, ne sme bez pristanka Rimljana?" ljutito je upitao Sinrik.
<BR>&nbsp;&nbsp;&nbsp;&nbsp;&nbsp;"Lako je ljutiti se", odvratila je Eilan, "ali moraš pamtiti da mi postojimo baš zbog uviđavnosti onih Rimljana koje ti tako prezireš. Treba barem da se posavetujemo sa Vrhovnim druidom pre nego što se upletemo u nešto što bi moglo izgledati kao podržavanje pobune."
<BR>&nbsp;&nbsp;&nbsp;&nbsp;&nbsp;"Sa Ardanosom?" prasnuo je Sinrik. "A zašto ne sa legatom u Devi? Možda bi trebalo da odemo do guvernera Britanije i zatražimo njegovu dozvolu."
<BR>&nbsp;&nbsp;&nbsp;&nbsp;&nbsp;"Sinriče, mnogo sam rizikovala za tebe i za tvoju borbu", ozbiljno ga je podsetila Eilan. "Ali ne smem ugroziti Šumsku kuću prihvatanjem političkih izbeglica bez Ardanosove dozvole." Tiho se obratila devojci, koja je na to potrčala stazom ka obližnjoj kući, izgrađenoj naročito za Vrhovnog druida.
<BR>&nbsp;&nbsp;&nbsp;&nbsp;&nbsp;"Eilan, znaš li kakvoj sudbini prepuštaš ove devojčice?" upitao je Sinrik.
<BR>&nbsp;&nbsp;&nbsp;&nbsp;&nbsp;"A ti? Zašto si tako siguran da će Ardanos odbiti?"
<BR>&nbsp;&nbsp;&nbsp;&nbsp;&nbsp;"A šta to?" upitao je novi glas. Svi su se okrenuli, Eilan namrštena, Sinrik rumen od gneva, Dieda bleda od nekog osećanja koje Eilan nije mogla da odredi. "Tvoja devojka me je srela pred ulazom", objasnio je Ardanos.
<BR>&nbsp;&nbsp;&nbsp;&nbsp;&nbsp;Eilan je pokazala decu.
<BR>&nbsp;&nbsp;&nbsp;&nbsp;&nbsp;"Za Brigitu ne mogu ništa da učinim", rekao je Ardanos kad je objasnila. "Upozorili smo je šta će se desiti ako pokuša da preuzme vlast. Ali neće biti grubi prema njoj; čak ni Rimljani ne prave takvu grešku dvaput u istom stoleću. Što se tiče dece, ne znam. Kasnije bi mogla da predstavljaju problem."
<BR>&nbsp;&nbsp;&nbsp;&nbsp;&nbsp;"Ali zasad neće", odlučno je rekla Eilan. "A neću da krivim decu za grehe njihovih roditelja. Senara i Lia mogu da ih paze. Ako im damo nova imena i ako se budemo ponašali prema njima kao prema običnoj deci, neko vreme će biti sasvim bezbedne. Niko neće ni pomisliti na njih." Gorko se nasmešila. "Na kraju krajeva, za mene se zna da štitim decu bez majki!"
<BR>&nbsp;&nbsp;&nbsp;&nbsp;&nbsp;"Valjda", sumnjičavo je rekao Ardanos. "Ali za Sinrika je bolje da što pre ode. Već sam primetio da ubrzo za njim dolaze nevolje." Prostrelio je pogledom mladića, i Dieda je prebledela. "Rimljani možda ne mare za devojčice, ali tebe će svakako tražiti!"
<BR>&nbsp;&nbsp;&nbsp;&nbsp;&nbsp;"Ako pokušaju da me uhvate, možda će upasti u vćee nevolje nego što su želeli", silovito je rekao Sinrik.
<BR>&nbsp;&nbsp;&nbsp;&nbsp;&nbsp;Eilan je uzdahnula, pomislivši da bi mu bolje pristajalo da ga, umesto gavranom, zovu pticom burnicom. Ali znala je da ne vredi raspravljati se sa Sinrikom, kao ni sa Diedom. Mogla je jedino da pokuša da održi mir još neko vreme. Ponekad joj se činilo da joj na leđima počiva težina čitave Britanije - i da su se svi njeni rođaci zaverili da tako i ostane.
<BR>&nbsp;&nbsp;&nbsp;&nbsp;&nbsp;Pozvali su Senaru da povede decu u novo obitavalište, a Eilan se vratila svojim poslovima, ostavivši Diedu i Sinrika da se oproste nasamo. Kasnije popodne začula je kako neko plače u kolibi gde su sušile bilje. Bila je to Dieda.
<BR>&nbsp;&nbsp;&nbsp;&nbsp;&nbsp;Trgla se kad ju je videla, usplamtelog pogleda, ali kad je poznala Eilan kao da se malo smirila. Mada više nisu bile bliske, Dieda ipak nije osećala potrebu da se pretvara. No, Eilan se dobro pazila da ne pokuša da je teši ili dodirne.
<BR>&nbsp;&nbsp;&nbsp;&nbsp;&nbsp;"Šta je bilo?" upitala je.
<BR>&nbsp;&nbsp;&nbsp;&nbsp;&nbsp;Dieda je otrla oči krajičkom vela, i od toga su postale još crvenije. "Tražio je da pođem sa njim..."
<BR>&nbsp;&nbsp;&nbsp;&nbsp;&nbsp;"A ti si odbila." Eilan je pazila da joj glas bude potpuno neutralan.
<BR>&nbsp;&nbsp;&nbsp;&nbsp;&nbsp;"Da živim kao prognanik, da se krijem po šumama, da se bojim svakog zvuka, da se uvek pitam hoću li sutra videti kako ga odvode okovanog, ili kako gine od mača Rimljana? Nisam mogla, Eilan! Ovde barem imam svoju muziku, i posao u koji verujem. Kako sam mogla da pođem?"
<BR>&nbsp;&nbsp;&nbsp;&nbsp;&nbsp;"Jesi li mu rekla tako?"
<BR>&nbsp;&nbsp;&nbsp;&nbsp;&nbsp;Dieda je klimnula. "Rekao je da ga, ako tako mislim, zapravo ne volim; da sam izdala naš cilj... Rekao je da sam mu potrebna..."
<BR>&nbsp;&nbsp;&nbsp;&nbsp;&nbsp;To je sigurno rekao, idiot jedan, pomislila je Eilan, a nikad se nije upitao da li je uopšte on potreban njoj!
<BR>&nbsp;&nbsp;&nbsp;&nbsp;&nbsp;"Ti si kriva!" povikala je Dieda. "Da nije bilo tebe, odavno bih se udala za njega. Onda možda nikada ne bi postao prognanik!"
<BR>&nbsp;&nbsp;&nbsp;&nbsp;&nbsp;Eilan je uložila veliki napor da se savlada, kako ne bi rekla da je Dieda položila zavete sveštenice svojom slobodnom voljom. Čak i kad se Eilan vratila u Šumsku kući posle Gavenovog rođenja, Dieda je mogla da ode kod Sinrika umesto u Eriu. Sirotici sada nije bila potrebna logika, nego neko koga će okriviti.
<BR>&nbsp;&nbsp;&nbsp;&nbsp;&nbsp;"A sada mogu samo da mislim na njegov pogled! Proći će meseci, ili i godine, pre nego što ponovo čujem kako mu je, i šta mu se dešava! Da sam sa njim barem bih znala!" cvilela je Dieda.
<BR>&nbsp;&nbsp;&nbsp;&nbsp;&nbsp;"Pretpostavljam da ti ni za šta nije potrebno moje odobrenje", tiho je rekla Eilan. "Šta god mislila o mojim odlukama, znaš da sam naučila da snosim posledice. Ali i ja sam plakala u mraku, pitajući se jesam li ispravno postupila. Dieda, možda nikada nećeš biti sigurna - možeš jedino da radiš posao koji ti je dat, i da se nadaš da će ti Boginja jednog dana objasniti svoje razloge."
<BR>&nbsp;&nbsp;&nbsp;&nbsp;&nbsp;Dieda je okrenula lice u stranu, ali Eilani se činilo da se jecanje umiruje.
<BR>&nbsp;&nbsp;&nbsp;&nbsp;&nbsp;"Reći ću devojkama da si bolesna i da ih ne možeš večeras izvesti da pevaju", nastavila je Eilan. "Svakako će im biti milo zbog toga."
<BR>
<BR>&nbsp;&nbsp;&nbsp;&nbsp;&nbsp;Eilan je smatrala da je problem Brigitine dece razrešen, ali samo nekoliko dana kasnije, pred samu večeru, devojka joj je rekla da jedan Rimljanin traži da ga primi.
<BR>&nbsp;&nbsp;&nbsp;&nbsp;&nbsp;Smesta je pomislila na Gaja, ali odmah je znala da se on nikada ne bi usudio da se pojavi ovde. "Pitaj ko je i šta je", mirno je rekla.
<BR>&nbsp;&nbsp;&nbsp;&nbsp;&nbsp;Devojka se brzo vratila. "Gospo, to Macelije Severus moli da govoriš s njim. Bio je prefekt logora u Devi..."
<BR>&nbsp;&nbsp;&nbsp;&nbsp;&nbsp;"Znam ko je on." Lianon ga je primila nekoliko puta, ali Macelije se odavno povukao. Šta li hoće od nje, za ime svih bogova? Jedini način da sazna bilo je da ga pita. "Reci mu da uđe", naredila je. Namestila je haljinu, i posle trenutka razmišljanja spustila je i veo preko lica.
<BR>&nbsp;&nbsp;&nbsp;&nbsp;&nbsp;Utom je Hju ušao kroz premala vrata sa još jednim muškarcem. Gajev otac... deda njenog sina... Eilan ga je radoznalo odmeravala kroz veo. Nikada ranije ga nije videla, a ipak bi ga svuda poznala. Videla je istovremeno izborano lice starca i čvrste linije nosa i čela koje je imao i njegov sin, i koje su tek počele da se pojavljuju na detinjem licu njenog sina.
<BR>&nbsp;&nbsp;&nbsp;&nbsp;&nbsp;Hju je zauzeo mesto pored vrata, a Macelije je prišao i zaustavio se pred njom. Uspravio se i naklonio, i Eilan je odjednom shvatila od koga je Gaj nasledio svoj ponos.
<BR>&nbsp;&nbsp;&nbsp;&nbsp;&nbsp;"Gospo", rekao je Macelije. Izgovorio je rimljansku reč, Domina, ali inače je dobro govorio britanski. "Veoma si ljubazna što si me primila..."
<BR>&nbsp;&nbsp;&nbsp;&nbsp;&nbsp;"Nije to ništa", odgovorila je. "Šta mogu da učinim za tebe?" Pretpostavljala je da je došao zbog neke od predstojećih svečanosti, kao i onda kada je dolazio kod Lianon.
<BR>&nbsp;&nbsp;&nbsp;&nbsp;&nbsp;Macelije se nakašljao. "Čuo sam da si pružila utočište kćerima kraljice Demeta..."
<BR>&nbsp;&nbsp;&nbsp;&nbsp;&nbsp;Eilani je sad bilo veoma milo što je navukla veo. "Ako je to tačno", polako je rekla, očajnički želeči da su tu Aradnos ili Kaileja da joj pomognu, "zašto bi to tebi bilo važno?"
<BR>&nbsp;&nbsp;&nbsp;&nbsp;&nbsp;"Ako je tako", rekao je on, "voleli bismo da znamo zašto."
<BR>&nbsp;&nbsp;&nbsp;&nbsp;&nbsp;Setila se Sinrikovih reči. "Zato što mi je rečeno da im je to potrebno. Možeš li da smisliš neki bolji razlog?"
<BR>&nbsp;&nbsp;&nbsp;&nbsp;&nbsp;"Ne mogu", odgovorio je, "ali njihova majka je pobunjenik; zapretila je da podigne čitav zapad protiv Rima. Ali Rim je bio milostiv. Brigita je poslata na bezbedno mesto u Londinium, i niko joj neće nauditi. A nismo tražili smrt ni za njene rođake."
<BR>&nbsp;&nbsp;&nbsp;&nbsp;&nbsp;Devojčice će se radovati kad čuju da im je majka dobro, pomislila je Eilan, setivši se kako su neprirodno mirne bile. Ali zašto? Je li moguće da Macelije želi mir između Rima i Britanije, isto kao i ona?
<BR>&nbsp;&nbsp;&nbsp;&nbsp;&nbsp;"Ako je to tačno, milo mi je da čujem", rekla je, "ali šta želiš od mene?"
<BR>&nbsp;&nbsp;&nbsp;&nbsp;&nbsp;"Mislio sam da je to jasno, gospo. Te devojčice ne smeju postati oslonac nekog budućeg ustanka. Sama Brigita nije važna, ali u vreme napetosti poslužio bi svaki izgovor."
<BR>&nbsp;&nbsp;&nbsp;&nbsp;&nbsp;"Mislim da možeš da budeš miran", odgovorila je. "Ako su one među devicama Šumske kuće, niko ih neće koristiti u političke svrhe."
<BR>&nbsp;&nbsp;&nbsp;&nbsp;&nbsp;"Čak ni kada odrastu?" upitao je on. "Kako da znamo da neće biti udate za ljude koji će pokušati da vladaju Demetima po pravu venčanja sa kraljicom?"
<BR>&nbsp;&nbsp;&nbsp;&nbsp;&nbsp;Sasvim je u pravu, pomislila je Eilan. Sinrik bi sigurno pokušao tako nešto. "Kako bi ti to izbegao?"
<BR>&nbsp;&nbsp;&nbsp;&nbsp;&nbsp;"Najbolje bi bilo da ih usvoje porodice odane Rimu; a kada odrastu, naći ćemo im dobre muževe koji poštuju Rim."
<BR>&nbsp;&nbsp;&nbsp;&nbsp;&nbsp;"I to je sve što bi im Rimljani uradili?"
<BR>&nbsp;&nbsp;&nbsp;&nbsp;&nbsp;"Sve", odvratio je Macelije. "Gospo, ne veruješ valjda da mi vodimo rat sa bebama i malom decom?"
<BR>&nbsp;&nbsp;&nbsp;&nbsp;&nbsp;Oćutala je. Upravo tako su mi govorili čitavog života.
<BR>&nbsp;&nbsp;&nbsp;&nbsp;&nbsp;"Da li želiš da uvek plaćamo za tuđa nedela? Kao na svetom ostrvu?" upitao je Macelije, kao da joj je pogodio misli.
<BR>&nbsp;&nbsp;&nbsp;&nbsp;&nbsp;U to veruje Sinrik, ali ovu odluku donosim ja. I meni Boginja mora reći šta da radim. Eilan je još ćutala, tražeći unutrašnji mir u kome će moći da čuje.
<BR>&nbsp;&nbsp;&nbsp;&nbsp;&nbsp;"Ne", rekla je, "ali izgubila bih poverenje svog naroda ako bi se pomislilo da sam suviše spremna da ti verujem. Čula sam da su obe Brigitine kćeri suviše mlade da bi se i pomišljalo na brak. Mnogo su prepatile. Svakako bi bilo mnogo bolje kad bi ih ostavili tamo gde su još koji mesec, možda i čitavu godinu, dok se gužva ne smiri. Dotle će već svi znati kako postupate sa njihovom majkom. Strasti će se smiriti, i biće manje buke kad se sazna da su u vašim rukama."
<BR>&nbsp;&nbsp;&nbsp;&nbsp;&nbsp;"A onda ćete nam ih predati?" namrštio se Macelije.
<BR>&nbsp;&nbsp;&nbsp;&nbsp;&nbsp;"Ako je sve tako kako kažeš, kunem se bogovima mog plemena da hoćemo." Eilan je položila šaku na zlatnu ogrlicu. "Budi spreman da ih primiš u svojoj kući u Devi, na Dan Device iduće godine."
<BR>&nbsp;&nbsp;&nbsp;&nbsp;&nbsp;On se razvedrio, i Eilani je stao dah kad je ugledala na njegovom ostarelom licu Gavenov blistavi osmeh. Kad bi samo mogla da mu kaže ko je ona, i da mu pokaže unuka, bezbednog i snažnog!
<BR>&nbsp;&nbsp;&nbsp;&nbsp;&nbsp;"Verujem ti", rekao je Macelije. "Mogu samo da se nadam da će legat poverovati meni."
<BR>&nbsp;&nbsp;&nbsp;&nbsp;&nbsp;"Vernemeton je talac moje iskrenosti", pokazala je oko sebe. "Ako te izdam, svi smo vam na dohvat ruke."
<BR>&nbsp;&nbsp;&nbsp;&nbsp;&nbsp;"Gospo, rado bih ti poljubio ruku", rekao je on, "ali tvoj čuvar me vrlo sumnjičavo posmatra."
<BR>&nbsp;&nbsp;&nbsp;&nbsp;&nbsp;"To ne smeš da učiniš", rekla je, "ali prihvatam tvoju dobru nameru, gospodaru."
<BR>&nbsp;&nbsp;&nbsp;&nbsp;&nbsp;"I ja tvoju", rekao je Macelije i naklonio se još jednom.
<BR>&nbsp;&nbsp;&nbsp;&nbsp;&nbsp;Kada je otišao, Eilan je još neko vreme ćutke sedela, pitajući se da li je izdala svoj narod ili ga spasla. Da li su je bogovi zbog ovoga doveli ovamo? Je li zbog ovoga rođena?
<BR>&nbsp;&nbsp;&nbsp;&nbsp;&nbsp;Kaileja se vratila iz Letnje zemlje sutra uveče, naizgled umorna, ali prosvetljena. Kada se okupala, Eilan je poslala Senaru da je upita da li bi večerala kraj Eilanine vatre.
<BR>&nbsp;&nbsp;&nbsp;&nbsp;&nbsp;"Kako je to dete poraslo!" rekla je Kaileja kad je Senara izišla da donese jelo. "Kao da je došla juče, a sad je istih godina kao ti kad sam te prvi put videla... i gotovo je isto toliko lepa."
<BR>&nbsp;&nbsp;&nbsp;&nbsp;&nbsp;Eilan se pomalo iznenadila kad je shvatila da je Senara postala mlada žena, dovoljno odrasla za zavete; uskoro će postati svetenica. Već godinama nisu čuli ništa o njenim rođacima Rimljanima, i teško da bi se iko protivio. Ali nije bilo razloga za žurbu.
<BR>&nbsp;&nbsp;&nbsp;&nbsp;&nbsp;"A šta si radila po ovako lepom, sunčanom danu, dete moje?" upitala je Kaileja kad je Senara spustila jelo.
<BR>&nbsp;&nbsp;&nbsp;&nbsp;&nbsp;Preko devojčinog lica prešao je čudan izraz. "Prošla sam kraj one kolibe u šumi. Jeste li znali da tamo sada živi pustinjak?"
<BR>&nbsp;&nbsp;&nbsp;&nbsp;&nbsp;"Tako je, dobio je našu dozvolu. On je čudan starac, odnekud sa juga. Hrišćanin je, zar ne?"
<BR>&nbsp;&nbsp;&nbsp;&nbsp;&nbsp;"Jeste", rekla je Senara sa onim istim čudnim izrazom. "Bio je vrlo ljubazan sa mnom."
<BR>&nbsp;&nbsp;&nbsp;&nbsp;&nbsp;Kaileja se namrštila. Eilan je znala da bi trebalo da kaže kako sveštenica iz Šumske kuće ne treba da ostaje nasamo sa muškarcem, bez obzira koliko trezven i star bio. No, devojka još nije položila zavete, a Eilan je odnekud čula da se hrišćanski sveštenici zariču na čednost. U svakom slučaju, kiselo je pomislila Eilan, ona svakako nije osoba koja bi smela da dovodi u pitanje devojčinu čednost.
<BR>&nbsp;&nbsp;&nbsp;&nbsp;&nbsp;"Moja majka je bila hrišćanka", rekla je Senara. "Hoćete li mi dozvoliti da posećujem tog sveštenika i da mu nosim hranu iz naše kuhinje? Volela bih da naučim nešto o veri moje majke."
<BR>&nbsp;&nbsp;&nbsp;&nbsp;&nbsp;"Ne vidim zašto ne bi", rekla je Eilan. "Među naša najdrevnija učenja spada i znanje da su svi bogovi jedan Bog. Pođi i saznaj kakvo njegovo lice vide hrišćani..."
<BR>&nbsp;&nbsp;&nbsp;&nbsp;&nbsp;Neko vreme su ćutke jele.
<BR>&nbsp;&nbsp;&nbsp;&nbsp;&nbsp;"Nešto se desilo", konačno je rekla Eilan, gledajući Kailejino lice zagledano u plamen.
<BR>&nbsp;&nbsp;&nbsp;&nbsp;&nbsp;"Možda..." odgovorila je Kaileja. "Ali nisam sasvim sigurna šta to znači. Tor je veoma moćan, a jezero..." Odmahnula je glavom. "Kada budem shvatila šta sam tamo osetila, obećavam da ću ti reći. U međuvremenu..." pogled joj se uozbiljio kad ga je upravila u Eilan. "Čula sam da se nešto dešavalo i ovde. Dieda kaže da si imala posetioca."
<BR>&nbsp;&nbsp;&nbsp;&nbsp;&nbsp;"Više njih; ali pretpostavljam da misliš na Sinrika."
<BR>&nbsp;&nbsp;&nbsp;&nbsp;&nbsp;"Mislim na Macelija Severusa", rekla je Kaileja. "Šta misliš o njemu?"
<BR>&nbsp;&nbsp;&nbsp;&nbsp;&nbsp;Mogla bih da poželim da mi je postao svekar, pomislila je Eilan. No, to ipak nije mogla da kaže Kaileji. "Izgleda i ljubazan i brižan", rekla je umesto toga.
<BR>&nbsp;&nbsp;&nbsp;&nbsp;&nbsp;"Eto kako Rimljani otimaju deo po deo našeg sveta", rekla je Kaileja. "Više bih volela da su svi neporecivo zli. Kad čak i ti misliš da je Macelije dobar, ko će se pobuniti?"
<BR>&nbsp;&nbsp;&nbsp;&nbsp;&nbsp;"Zašto bi se bunili protiv njih? Govoriš kao Sinrik."
<BR>&nbsp;&nbsp;&nbsp;&nbsp;&nbsp;"Mogla bih i gore", rekla je Kaileja.
<BR>&nbsp;&nbsp;&nbsp;&nbsp;&nbsp;"Mislim da ne bi", naljutila se Eilan. "Čak i ako moramo da prihvatimo mir sa Rimom, pa šta? Mir je svakako bolji od ma kakvog rata."
<BR>&nbsp;&nbsp;&nbsp;&nbsp;&nbsp;"Čak i mir bez časti? Mir u kome nam je oduzeto sve što život čini vrednim?"
<BR>&nbsp;&nbsp;&nbsp;&nbsp;&nbsp;"Rimljani mogu da budu časni..." počela je Eilan, ali Kaileja ju je prekinula.
<BR>&nbsp;&nbsp;&nbsp;&nbsp;&nbsp;"Mislila sam da ćeš ti poslednja reći nešto tako!" Naglo je prekinula, očito uplašena osećanjem da bi svaka dodatna reč samo pogoršala stvar.
<BR>&nbsp;&nbsp;&nbsp;&nbsp;&nbsp;Ali ja kažem tako, pomislila je Eilan, osećajući da joj rumenilo stida polako nestaje sa lica. Gajeva majka se udala za Macelija da bi stvorila mir, a ja sam pustila da se Gaj oženi Rimljankom iz istog razloga. Upitala se kakva je osoba ta njegova žena, i da li ga je usrećila. Ne žele sve žene mir, to je znala, jer sećala se Boudike, koja je povela pobunu, i Kartimandue, koja je izgnala Karaktakusa, i Brigite, čije kćeri sad čuva, ali ona je donela svoju odluku i sad će je se držati.
<BR>&nbsp;&nbsp;&nbsp;&nbsp;&nbsp;"Sinrik nije u pravu", konačno je rekla. "Život ne čini vrednim življenja slava o kojoj pevaju ratnici, nego zdrava stoka, obrađena polja i srećna deca oko vatre. Znam da Boginja može da bude užasna, kao divlja krmača kojoj ugroze prasiće, ali mislim da bi Ona više volela da nas vidi kako gradimo i gajimo, a ne kako ubijamo jedni druge. Zar ne pokušavamo upravo zato da obnovimo stare načine lečenja?"
<BR>&nbsp;&nbsp;&nbsp;&nbsp;&nbsp;Konačno je podigla pogled i zagledala se u Kailejine crne oči, i iznenadila se kad je ugledala njen molećivi pogled.
<BR>&nbsp;&nbsp;&nbsp;&nbsp;&nbsp;"Rekla sam ti zbog čega mrzim muškarce i plašim se onoga što mogu da učine", tiho je rekla starija sveštenica. "Ponekad mi je veoma teško da verujem u život; mnogo je lakše upustiti se u rat. Ponekad me nateraš da se stidim. Ali kad sam pogledala u Sveti kladenac, učinilo mi se da iz njega izviru stotine potočića koji nose isceliteljsku moć po svetu. I onda sam, nakratko, verovala."
<BR>&nbsp;&nbsp;&nbsp;&nbsp;&nbsp;"Moramo preduzeti nešto i oko toga", tiho je rekla Eilan i uhvatila Kaileju za ruku; tog časa je, kao odjek, začula pesmu labudova.
<BR>
<BR>&nbsp;&nbsp;&nbsp;&nbsp;&nbsp;Kad se sledeći put našao u Devi, Gaja je pozvao otac. Uz vino se poveo razgovor o Brigiti od Demeta. "Jesi li uspeo da nađeš njene kćeri?" upitao je Gaj.
<BR>&nbsp;&nbsp;&nbsp;&nbsp;&nbsp;"Na neki način", odgovorio je otac. "Znam gde se nalaze, i sigurno nećeš pogoditi gde je to."
<BR>&nbsp;&nbsp;&nbsp;&nbsp;&nbsp;"Mislio sam da ćeš im naći usvojitelje Rimljane."
<BR>&nbsp;&nbsp;&nbsp;&nbsp;&nbsp;"I hoću, kad bude vreme, ali za sada mislim da je Sveštenica Proročanstva najbolji staratelj koga mogu da imaju." Kad je Gaj zinuo, Macelije je nastavio dalje. "Ona je mlada, i plašio sam da će se složiti sa usijanim glavama kao što je Sinrik, kojeg bih, iskreno rečeno, obesio čim ga se dočepam, ali bila je neobično razumna. Verovatno pogađaš da imam tamo doušnika već godinama, jednu sluškinju, ali ovo je prvi put da sam lično video Vrhovnu sveštenicu."
<BR>&nbsp;&nbsp;&nbsp;&nbsp;&nbsp;"Kako ti se činila?" Gaju je glas zadrhtao, ali Macelije izgleda nije to primetio.
<BR>&nbsp;&nbsp;&nbsp;&nbsp;&nbsp;"Bila je pod velom", odgovorio je, "ali složili smo se da ona zadrži devojčice dok napetost ne popusti, a onda će nam ih predati da im nađemo usvojitelje Rimljane, i da ih verimo sa Rimljanima; mislim da će čak i Brigita pristati na to, ako joj se objasni. A nameravam da joj objasnim. Plašio sam se da bi neki bundžija iskoristio devojčice da podigne novi rat, a to bi nam vrlo teško palo, kao što znaš, posle Domicijanovih poslednjih poraza na granicama."
<BR>&nbsp;&nbsp;&nbsp;&nbsp;&nbsp;Zastao je i zagledao se u sina. "Ponekad se pitam jesam li dobro birao za tebe, momče. Mislio sam da će Vespazijan duže živeti; on je bio dobar imperator, i postarao bi se za tvoje napredovanje. Posle sveg našeg planiranja, ipak živiš od zemlje kao neki britanski poglavar. Čak i tvoj brak sa Julijom..." Brzo je prekinuo. "Možeš li da mi oprostiš?"
<BR>&nbsp;&nbsp;&nbsp;&nbsp;&nbsp;Gaj je zurio u njega. "Nisam znao da treba nešto da ti opraštam. Stvorio sam sebi život, i ovo je moj dom. Što se tiče karijere, pa, ima još dosta vremena."
<BR>&nbsp;&nbsp;&nbsp;&nbsp;&nbsp;Ni imperatori ne žive večno, pomislio je, setivši se šta je Malus rekao u poslednjem pismu, ali to nije mogao glasno reći čak ni ocu. Kad bi pomislio na Rim, setio bi se gužve na ulicama, đubreta i neudobne toge. Ovde u Britaniji bi voleo malo više sunca; ali južnjačka klima mu nije odgovarala.
<BR>&nbsp;&nbsp;&nbsp;&nbsp;&nbsp;A što se tiče nedostatka naslednika, pitao se je li ovo pravi trenutak da kaže Maceliju za Eilaninog sina. Da li je otac video baš nju? Osetio je olakšanje što ona ume da bude tako umerena. Čak i ako ne može da je vidi, sad je znao da je živa i zdrava. Ne bi se reklo da ne voli svoje kćeri, a znao je da Licinije voli svu decu. No, zakoni Rima priznaju samo mušku decu. To možda nije pošteno, jer razbaštiniće malu Celu, ali zakon je zakon, voleli ga ili ne.
<BR>&nbsp;&nbsp;&nbsp;&nbsp;&nbsp;Na kraju mu se učinilo bezbednije da ne kaže ništa. Zbog onog što ostane neizgovoreno - a to je naučio na najteži način - posle ne mora da se kaje.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
