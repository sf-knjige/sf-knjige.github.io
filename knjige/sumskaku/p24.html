<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Gaj se vratio u Londinium obuzet nekom vrstom gorkoslatke ošamućenosti. Našao je Eilan i izgubio je. Morao je da ostavi dete koje mu je rodila, a ipak, imao je sina! Ponekad, dok su se grad i Julija polako primicali, poželeo bi da okrene konja i odgalopira nazad kod Eilan, ali znao je da nema načina da ostanu na okupu kao porodica. A sećao se i kako je njeno lice postalo strogo kad mu je pričala šta za nju znači što je postala Vrhovna sveštenica. Tog časa uopšte nije izgledala kao Eilan. Osetio je jezu pri pomisli kroz šta je morala da prođe da bi se pokazala dostojnom, i kako je pritom rizikovala i život njegovog sina!
<BR>&nbsp;&nbsp;&nbsp;&nbsp;&nbsp;A ipak je plakala na rastanku. A i on je. Ako je Eilan mislila da je njemu imalo milo što će se oženiti Julijom Licinijom, jako se varala. Kad se popeo na poslednje brdo i ugledao gradske krovove na popodnevnom suncu, podsetio je sebe da ovo čini samo radi nje i radi njihovog deteta.
<BR>&nbsp;&nbsp;&nbsp;&nbsp;&nbsp;Kad je stigao do Licinijeve kuće, bio je već sumrak. Prokurator se još nije vratio iz tabularijuma, ali Juliju je našao u ženskom atrijumu. Oči su joj sinule kad ga je videla; bila je lepša nego ikada. Naravno, nije bila ni prineti Eilan, ali nijedna žena ne može biti tako lepa kao ona. Ipak, i Julija će vremenom postati dosta privlačna.
<BR>&nbsp;&nbsp;&nbsp;&nbsp;&nbsp;Smerno ga je pozdravila. "Znači, vratio si se iz zapadnih krajeva, Gaje."
<BR>&nbsp;&nbsp;&nbsp;&nbsp;&nbsp;"Pošto stojim pred tobom, šta bi rekla kad bih ti kazao da sam još na severu?"
<BR>&nbsp;&nbsp;&nbsp;&nbsp;&nbsp;Zakikotala se. "Pa, čula sam da duhovi ubijenih ponekad posećuju one koje su ostavili za sobom." Odjednom ju je obuzeo strah, i iz glasa joj je nestalo veselje. "Gaje, reci mi da se samo šališ i da te zaista vidim, živog i zdravog!" Sad je shvatio koliko je ona još mlada.
<BR>&nbsp;&nbsp;&nbsp;&nbsp;&nbsp;"Od krvi sam i mesa", umorno je rekao. Od kako je poslednji put bio ovde, spoznao je smrt; video je budućnost u očima novorođenčeta. Ranije je bio dečak. Sada je muškarac, i naučio je da misli kao muškarac. Nikakvo čudo da je Julija zbunjena tom promenom.
<BR>&nbsp;&nbsp;&nbsp;&nbsp;&nbsp;Prišla je i dotakla mu mišicu. "Da - živ si", rekla je nešto mirnije. "I video si svoju britansku devojku?" Zurila je naviše u njega.
<BR>&nbsp;&nbsp;&nbsp;&nbsp;&nbsp;"Video sam je..." počeo je, tražeći način da joj kaže šta se desilo. Julija ima prava da zna kakvog će muža dobiti ako se uda za njega.
<BR>&nbsp;&nbsp;&nbsp;&nbsp;&nbsp;Ali pre nego što je stigao išta da kaže, začuli su se Licinijevi nejednaki koraci po podu od mozaika i pravi trenutak je prošao.
<BR>&nbsp;&nbsp;&nbsp;&nbsp;&nbsp;"Znači vratio si se, dragi moj momče." Liciniju je bilo zaista milo što ga vidi. "Pretpostavljam da to znači da ćemo uskoro imati svadbu."
<BR>&nbsp;&nbsp;&nbsp;&nbsp;&nbsp;"Nadam se, gospodine", rekao je Gaj, u nadi da će njegovo oklevanje shvatiti kao skromnost. Možda je tako i u redu, jer kad bi Julija odbila da se uda za njega, kako bi mogao da ispuni obećanje da će štititi Eilan i njihovo dete?
<BR>&nbsp;&nbsp;&nbsp;&nbsp;&nbsp;Julija se blistavo nasmešila. Možda neće biti ni tako loše ako se oženi njome. Uhvatila je njegov pogled i porumenela.
<BR>&nbsp;&nbsp;&nbsp;&nbsp;&nbsp;"Hodi da vidiš moj nevestinski veo", rekla je. "Vezem ga već mesecima. Smem da ga pokažem Gaju, zar ne, oče?" upitala je.
<BR>&nbsp;&nbsp;&nbsp;&nbsp;&nbsp;"Da, mila moja, naravno, ali i dalje mislim da si mogla da se zadovoljiš i običnim velom. Ako je bio dovoljno dobar za Rimljanke u vreme Republike, svakako bi bio dobar i za tebe", gunđao je Licinije.
<BR>&nbsp;&nbsp;&nbsp;&nbsp;&nbsp;"Pa pogledaj šta je ispalo od te tvoje Republike", pobunila se Julija. "Htela sam naotmeniji mogući veo - a mislim da si ga hteo i ti!"
<BR>&nbsp;&nbsp;&nbsp;&nbsp;&nbsp;Veo je zaista bio divan, od tanke svile boje plamena, a Julija ga je izvezla zlatnim voćem i cvećem.
<BR>&nbsp;&nbsp;&nbsp;&nbsp;&nbsp;Kad ih je ostavila, Licinije je poveo Gaja u stranu.
<BR>&nbsp;&nbsp;&nbsp;&nbsp;&nbsp;"Odredio sam datum za zvaničnu veridbu, krajem meseca, pre početka nesrećnih dana početkom marta. Tvoj otac neće moći da dođe, ali njegov legat će svakako moći bez njega neko vreme u aprilu, kada su auguri našli povoljan dan za venčanje. To je kratak rok, ali mislim da možemo da se spremimo. Inače bi morali da čekamo drugu polovinu juna kada ponovo počinju povoljni dani, a dok si ti sticao počast među Kaledoncima moja kći je morala da čeka čitavu godinu da bi se udala." Dobroćudno se nasmešio. "Je li tako u redu, momče?"
<BR>&nbsp;&nbsp;&nbsp;&nbsp;&nbsp;"O, da, sasvim..." nesigurno je rekao Gaj. A šta bi svi radili da je rekao da nije? Upitao se zašto se Licinije uopšte savetuje sa njim.
<BR>&nbsp;&nbsp;&nbsp;&nbsp;&nbsp;Potom se Julija vratila, i kad je pružila ruku ka njemu, shvatio je da ne može da izda poverenje u tim tamnim očima. On i Eilan zapravo nisu imali nikakve šanse; barem će moći da pruži malo sreće ovoj mladoj Rimljanki.
<BR>&nbsp;&nbsp;&nbsp;&nbsp;&nbsp;Kroz vrata šumske kolibe dopiralo je jasno sunčevo svetlo; kiša je padala do maločas. Eilan se polako kretala po jedinoj sobi. Dok se oblačila, osluškivala je bebu koja je spavala. Snaga joj se brže vraćala posle Gajeve posete, ali i dalje ju je svaki pokret boleo. Porođaj ju je izmučio i brzo se umarala.
<BR>&nbsp;&nbsp;&nbsp;&nbsp;&nbsp;Beba je dremala u kotarici, umotana u stari šal. Eilan se zaustavila na trenutak da joj se divi. Gaven joj je bio utoliko lepši što joj se činilo da u prćastom nosiću i tamnim obrvama nazire očeve crte.
<BR>&nbsp;&nbsp;&nbsp;&nbsp;&nbsp;Sela je i zagledala se u detinje lice. Gaven... pomislila je, moj mali kralj! Šta bi Macelije rekao na to - pod uslovom da ikada sazna da ima unuka? Poželela je da ga uzme u naručje, ali imala je još mnogo posla, a on je mirno spavao. Toliko mirno da se sagnula da oslušne tiho disanje. To ju je umirilo, pa se opet uspravila.
<BR>&nbsp;&nbsp;&nbsp;&nbsp;&nbsp;Deo po deo odeće, sa dugim pauzama, uspela je da se obuče, da očešlja i uplete dugu kosu. Obično joj je pomagala Anis, ali ona je otišla u selo da donese zalihe hrane. Pošto je već toliko dugo čuvala svoju tajnu, ne bi valjalo da starica bude tu kada stigne Ardanos.
<BR>&nbsp;&nbsp;&nbsp;&nbsp;&nbsp;Eilan je obmotala pletenicu oko čela, kao odrasla žena, što ranije nije činila. Možda će ga mirnije dočekati ako bude u njoj video odraslu ženu, a ne uplašeno dete.
<BR>&nbsp;&nbsp;&nbsp;&nbsp;&nbsp;Šta li starac hoće? Razum joj je govorio da dolazi kako bi joj naredio da se vrati u Šumsku kuću, ai ipak je stalno morala da suzbija ledeni strah. Da li ipak hoće da je otpravi nekuda daleko?
<BR>&nbsp;&nbsp;&nbsp;&nbsp;&nbsp;Za trenutak je pomisilla da pođe za Gajem, ako se još nije oženio. Ili bi je možda Mairi primila, osim ako joj otac zabrani. Kaileja joj je rekla da se Bendeigid vratio za severa, mršav kao zimski vuk i ogorčen zbog propasti. Ali dok bude mirno živeo kod najstairje kćeri, Rimljani ga verovatno neće dirati.
<BR>&nbsp;&nbsp;&nbsp;&nbsp;&nbsp;Čim joj se bude vratila snaga, mogla bi da izdržava sebe i dete radeći na nekom imanju. Zdrav dečak uvek može da zaradi koliko mu treba za život. Mada bi bilo mudro ne govoriti ko mu je otac. Ona je bila vična svim kućnim poslovima, predenju i tkanju, muži i sirenju; moći će da izdržava sebe i svog sina ako bude morala. Uzdahnula je i ponovo sela na krevet, svesna da su to samo maštanja.
<BR>&nbsp;&nbsp;&nbsp;&nbsp;&nbsp;Čula je da rimske Vestalke mogu da napuste hram kad napune trideset godina, ali Vrhovnu sveštenicu oslobađa samo pogrebni plamen. Setila se Ardanosove prve reakcije na vest o njenoj trudnoći - osudio je i nju i njeno nerođeno dete na smrt, a i Bendeigid je pretio da će je zadaviti sopstvenim rukama. Ali da su hteli da je ubiju, to bi dosad svakako već obavili.
<BR>&nbsp;&nbsp;&nbsp;&nbsp;&nbsp;Kad je preko ulaza pala senka Vrhovnog druida, Eilan je već dospela u stanje otupelog iščekivanja.
<BR>&nbsp;&nbsp;&nbsp;&nbsp;&nbsp;"Drago mi je što vidim da ti je bolje", rekao je neutralnim glasom, gledajući naniže u nju.
<BR>&nbsp;&nbsp;&nbsp;&nbsp;&nbsp;"Oh, da, deda, sasvim mi je dobro."
<BR>&nbsp;&nbsp;&nbsp;&nbsp;&nbsp;On se na to namrštio. "Ja ti jesam deda, i treba to da zapamtiš!"
<BR>&nbsp;&nbsp;&nbsp;&nbsp;&nbsp;Prišao je kotarici, za trenutak pogledao dete, a onda ga je uzeo. "Sama si namestila sebi postelju, i sada svi moramo da ležimo u njoj. Maskarada je trajala dovoljno dugo. Tri dana je svakako sasvim dovoljno da ti mleko presuši, a onda ćeš se vratiti u Šumsku kuću i pripremićeš se za prolećne svečanosti. Što se tiče tvog sina, njega ćemo dati negde na usvojenje." Okrenuo se i pošao ka vratima.
<BR>&nbsp;&nbsp;&nbsp;&nbsp;&nbsp;"Stani!" kriknula je Eilan. "Kuda ga vodiš?" Osetila je da joj se grlo steže i setila se kako je njihova lovačka kuja zavijala kada je Bendeigid udavio njene kućiće u reci zato što se parila sa susedovim terijerom.
<BR>&nbsp;&nbsp;&nbsp;&nbsp;&nbsp;On ju je netremice gledao. "Veruj mi, bolje je da ne znaš. Kunem se da će mu biti dobro. Ako budeš radila sve što ti kažem, možda ćemo te puštati da ga ponekad vidiš."
<BR>&nbsp;&nbsp;&nbsp;&nbsp;&nbsp;Eilan se upitala kako nije ranije primetila koliko okrutno Ardanos izgleda kad se nasmeši, i koliko su mu zubi dugi i oštri. "Ne možeš", kriknula je. "Ja ću ga paziti. Ne smeš mi ga uzeti. Oh, molim te, molim te..."
<BR>&nbsp;&nbsp;&nbsp;&nbsp;&nbsp;Ardanos je namrštio čupave obrve. "Otkud toliko iznenađenje?" upitao je jedva se savladavajući. "Zar si mislila da ćeš moći da dojiš svoje dete pred svim sveštenicama u Kući devojaka? Budi razumna."
<BR>&nbsp;&nbsp;&nbsp;&nbsp;&nbsp;"Daj mi ga", povikala je. "Ne možeš ga uzeti." Posegnula je za zavežljajem, a beba se probudila i počela da plače.
<BR>&nbsp;&nbsp;&nbsp;&nbsp;&nbsp;"Glupačo mala, pusti ga."
<BR>&nbsp;&nbsp;&nbsp;&nbsp;&nbsp;Noge je više nisu držale, ali zagrlila mu je kolena. "Molim te, deda, molim te! Ne možeš..." počela je da nepovezano govori, "ne možeš mi uzeti mog sina..."
<BR>&nbsp;&nbsp;&nbsp;&nbsp;&nbsp;"Moram, i hoću", oštro je rekao Ardanos, gurnuo je kolenom i oslobodio se. Kad je Eilan pala, poneo je rasplakanu bebu kroz otvorena vrata.
<BR>&nbsp;&nbsp;&nbsp;&nbsp;&nbsp;A potom je ostalo samo sunčevo svetlo, nedužno kao osmeh novorođenčeta.
<BR>
<BR>&nbsp;&nbsp;&nbsp;&nbsp;&nbsp;"Je li to tvoja osveta, čudovište jedno?" Kaileja je upala u sobu i zalupila vrata, suviše besna da bi uživala u činjenici da je Vrhovni druid u rimskom gradu imao vrata koja se mogu zalupiti. Kuća je po rimljanskim merilima bila obična i mala; ravni malterisani zidovi i oštri uglovi delovali su neprijatno britanskom oku.
<BR>&nbsp;&nbsp;&nbsp;&nbsp;&nbsp;Ardanos je zapanjeno digao pogled sa jela, a ona je izručila sve što se u njoj nakupljalo tokom puta iz Vernemetona.
<BR>&nbsp;&nbsp;&nbsp;&nbsp;&nbsp;"Ti pokvareni, okrutni starče! Obećala sam Lianon na samrti da ću ti pomoći. Ali to me ne čini tvojim robom ni tvojim dželatom!"
<BR>&nbsp;&nbsp;&nbsp;&nbsp;&nbsp;Zaustio je da odgovori, ali ona je besnela dalje. "Kako si mogao da tako postupiš prema Eilan? Pa ona je kći tvoje kćeri! Kažem ti da neću da učestvujem u tome; pusti je da zadrži dete, ili..." zastala je da udahne vazduh, "ili ću se obratiti narodu, pa neka Boginja presudi između nas."
<BR>&nbsp;&nbsp;&nbsp;&nbsp;&nbsp;"Nećeš valjda..." počeo je Ardanos.
<BR>&nbsp;&nbsp;&nbsp;&nbsp;&nbsp;"Isprobaj me!" bez kolebanja je rekla Kaileja. "Pretpostavljam da si smislio kako ćeš je upotrebiti, inače je ne bi ostavio u životu", nastavila je nešto smirenije. "E pa, slušaj dobro: ako Eilan ne bude smela da zadrži dete, umreće."
<BR>&nbsp;&nbsp;&nbsp;&nbsp;&nbsp;"Pretpostavljam da nije čudo što je devojka tako glupa, ali nisam to očekivao od tebe", rekao je kad je konačno došao do reči. "Prestani da preteruješ. Žene ne umiru tako lako."
<BR>&nbsp;&nbsp;&nbsp;&nbsp;&nbsp;"Misliš? Kad sam je našla, Eilan je opet krvarila. Gotovo si je izgubio, starče, a šta bi onda bilo sa tvojim planovima? Zar zaista veruješ da bi se Dieda tako lako pokoravala tvojoj volji?"
<BR>&nbsp;&nbsp;&nbsp;&nbsp;&nbsp;"Za ime Boginje, šta hoćeš od mene, ženo?"
<BR>&nbsp;&nbsp;&nbsp;&nbsp;&nbsp;"Ne uzimaj u usta Boginju; mnogo puta si joj pokazao da nemaš pojma o Njoj", ljutito je rekla Kaileja. "Dosad sam ti pomagala zbog Lianon, koja te je - ko zna zašto - volela i verovala u tvoje planove. Ali mene ne možeš zavaravati kao nju, niti me možeš uplašiti; ja nemam šta da izgubim. Spremna sam da odem kod sveštenika, pa neka oni presude između nas. Dogovaranje sa Rimljanima i uplitanje u Proročanstvo je gadan posao, ili bi bar oni tako mislili, pošto ne bi razumeli", zastala je da prezrivo frkne, "tvoje visoke ciljeve."
<BR>&nbsp;&nbsp;&nbsp;&nbsp;&nbsp;"Zašto radiš to? Eilan ti nije nikakav rod." Ardanos je piljio u nju kao da zaista ne razume.
<BR>&nbsp;&nbsp;&nbsp;&nbsp;&nbsp;Kaileja je uzdahnula. Volela je Lianon kao majku, ali počela je da shvata da joj je Eilan kao sestra, ili kao kći koju nikada nije imala - i nikada ni neće, sad kad su joj mesečnice prestale. Ovako jalova, razumela je Eilaninu strasnu potrebu da zadrži dete mnogo bolje nego dok je bila mlađa.
<BR>&nbsp;&nbsp;&nbsp;&nbsp;&nbsp;"Dovoljno je da znaš da nemaš načina da me zaustaviš. Predlažem ti da poveruješ u to, Ardanose, jer ti imaš da izgubiš mnogo više od mene. Zar misliš da ostali sveštenici ne bi pitali zašto to dete uopšte da ostane u životu? Imaćeš vlast nad Eilan dok god zna da joj možeš uzeti dete; ali nada mnom - hvala svim bogovima - nemaš nikakve vlasti."
<BR>&nbsp;&nbsp;&nbsp;&nbsp;&nbsp;Vrhovni druid se zamislio, ali iako je počela da se nada da će ga ubediti, Kaileja je shvatila da ne govori istinu. Kada preti Eilani, Ardanos preti i njoj.
<BR>&nbsp;&nbsp;&nbsp;&nbsp;&nbsp;"Vrati bebu, Ardanose." Godine provedene sa Lianon su je naučile kako se postižu kompromisi i sad je spustila glas. "Čak i ako bude imala dete uz sebe, Eilan će i dalje biti u tvojoj vlasti. Zar misliš da je malo da imaš sveštenicu Proročanstva koja čini ono što ti hoćeš?"
<BR>&nbsp;&nbsp;&nbsp;&nbsp;&nbsp;"Možda sam malo prenaglio..." konačno je rekao Ardanos. "Ali ono što sam rekao devojci je sušta istina. Ako zadrži sina u Šumskoj kući, možemo isto tako da objavimo čitavom svetu njenu stramotu. Kako misliš da održimo varku ako je pustim da tamo drži dete?"
<BR>&nbsp;&nbsp;&nbsp;&nbsp;&nbsp;Kaileja je opustila ramena, shvativši da je pobedila. "Smislila sam način..."
<BR>
<BR>&nbsp;&nbsp;&nbsp;&nbsp;&nbsp;Dan određen za Gajevo venčanje osvanuo je vedar i sunčan. Gaj se probudio čim je sunce sinulo kroz njegov prozor, i zažmirkao je kada je osvetlilo belu togu prebačenu preko stolice. Tokom proteklih godinu dana nosio ju je kad su to zahtevale društvene i diplomatske prilike u kojima je pratio budućeg tasta, i donekle se navikao na njene prevoje, ali i dalje se osećao neprijatno u njoj. Agrikola se hvalio da je naučio sinove britanskih poglavara da nose togu, ali Gaj je sumnjao u to. On je odgajan kao Rimljanin, ali se ipak osećao mnogo udobnije u uniformi ili u tunici i pantalonama kakve nose Britanci.
<BR>&nbsp;&nbsp;&nbsp;&nbsp;&nbsp;Seo je u postelji, obeshrabreno odmeravajući odeću. Njegov otac, koji je juče došao iz Deve i koji je spavao u istoj sobi, okrenuo se u postelji i upitno ga pogledao.
<BR>&nbsp;&nbsp;&nbsp;&nbsp;&nbsp;"Mislim da su mogli da izmisle bolju svečanu odeću", gunđao je Gaj, "ili barem nešto udobnije."
<BR>&nbsp;&nbsp;&nbsp;&nbsp;&nbsp;"Toga je više od odeće", rekao je Macelije. "To je simbol." I sam je seo u postelji i, na veliko iznenađenje svog sina, koji ujutro nikad nije bio u formi, počeo je da izlaže časnu istoriju toge.
<BR>&nbsp;&nbsp;&nbsp;&nbsp;&nbsp;Gaj je postepeno počeo da shvata. Čak i ovde, ili baš pogotovo ovde, na granicama imperije, pravo na nošenje bele toge bio je način da se naglasi razlika između gospodara sveta i onih koji su pokoreni, a uzana purpurna pruga na ivici označavala je teško stečenu čast. A to je ljudima kao što je njegov otac bilo veoma važno. U poređenju sa tim, udobnost je bila nebitna.
<BR>&nbsp;&nbsp;&nbsp;&nbsp;&nbsp;Ma koliko želeo da izbaci togu kroz prozor, ona je bila samo jedna od mnogih stvari koje je morao da prihvati ako hoće da postane pravi Rimljanin. Barem je bila od vune, kao i tunika ispod nje. Aprilski vetar je bio leden, ali on se neće smrznuti.
<BR>&nbsp;&nbsp;&nbsp;&nbsp;&nbsp;Uzdahnuo je i prepustio se svom slobodnjaku da ga okupa i obrije, pa je obukao tuniku i sandale i dao se na posao da otkrije kako da namesti prokletu stvar. Posle nekog vremena je otac, lica tako ukočenog da je Gaj bio siguran da se trudi da se ne smeje, preuzeo togu u svoje ruke. Brzo je namestio nabore od bele vune tako da vise ispred levog ramena, podesio ih na leđima i pod desnom rukom, a onda je ostatak pažljivo razvukao preko grudi i preko levog ramena, u suprotnom pravcu, tako da su nabori lepo padali preko ruke.
<BR>&nbsp;&nbsp;&nbsp;&nbsp;&nbsp;"Eto ti." Zakoračio je unazad i sa zadovoljstvom osmotrio sina. "Samo se malo ispravi, i možeš da poziraš za statuu."
<BR>&nbsp;&nbsp;&nbsp;&nbsp;&nbsp;"Već se osećam tako", mumlao je Gaj, uplašen da će pri prvom pokretu sve da se raspadne. Otac se ovog puta ipak nasmejao.
<BR>&nbsp;&nbsp;&nbsp;&nbsp;&nbsp;"Nije važno; normalno je da mladoženja bude nervozan. Osećaćeš se bolje kad sve bude gotovo."
<BR>&nbsp;&nbsp;&nbsp;&nbsp;&nbsp;"A ti?" upitao je Gaj. "Kad si se ženio mojom majkom, da li si se plašio?"
<BR>&nbsp;&nbsp;&nbsp;&nbsp;&nbsp;Macelije se ukočio, i oči su mu se za trenutak zamaglile od sećanja na bol. "Bio sam radostan što mi je došla i srećan svakog dana koji smo proveli zajedno sve dok nije nestala..." šapnuo je.
<BR>&nbsp;&nbsp;&nbsp;&nbsp;&nbsp;Kao i ja dok sam grlio Eilan... gorko je pomislio Gaj. Ali ja sam pristao na ovu farsu, i nemam drugog izbora do da sad izdržim do kraja.
<BR>
<BR>&nbsp;&nbsp;&nbsp;&nbsp;&nbsp;Pogled na haruspeksa koji je pozvan da prorokuje uspešnost braka nije mu nimalo popravio raspoloženje. Pod podnevnim suncem, čovek je sa svojom crvenom ćelavom glavom i dugim, mršavim nogama izgledao kao neka od njegovih kokošaka, i Gaj je bio cinično uveren da će svi znaci koje bude našao u utrobi nesrećnog pileta predskazivati povoljan dan. Pred skupom većine dostojanstvenika iz Londiniuma, bilo bi veoma nezgodno otkazati svečanost. U svakom slučaju, proroci su već konsultovani pre više nedelja kako bi odabrali odgovarajući dan.
<BR>&nbsp;&nbsp;&nbsp;&nbsp;&nbsp;Atrijum, sa stubovima obavijenim zelenilom, bio je pun naizgled ogromnog broja ljudi; prepoznao je nekoliko naboranih, postarijih udovica koje je sretao proteklih meseci u Licinijevoj kući. Primetio je da se istinski smeše, ako ne baš njemu, onda nekuda u njegovom pravcu. Možda su bile sretne zbog Julije; kad bi samo znale koliko nesigurnu pogodbu je Julija sklopila, sigurno bi se mrštile!
<BR>&nbsp;&nbsp;&nbsp;&nbsp;&nbsp;Kad je došlo vreme, augur je objavio kako je dan vrlo pogodan za venčanje i požurio je da čestita. Dan na koji je Julija rešila da se uda ne bi se usudio da bude nepovoljan.
<BR>&nbsp;&nbsp;&nbsp;&nbsp;&nbsp;Nastupio je žamor kad su ostaci prorokovanja počišćeni i kad se pojavila nevesta, držeći oca pod ruku. Gaj je pod čuvenim velom mogao da nazre samo ivicu bele tunike. Jedan od Licinijevih sekretara razvio je bračni ugovor i počeo da čita kroz nos. Većina uslova je ispunjena još prilikom veridbe; suma za otkup mlade koju je Gaj ponudio, pa suma koju Julija unosi u brak, činjenica da ona ustaje 'u rukama' svog oca kao pravni član njegove porodice, i da ona zadržava svoje vlasništvo. Objasnili su mu da su u poslednje vreme takve odredbe postale uobičajene, i da niko neće misliti ništa loše o njemu zbog toga. Postojala je i odredba da ne može da se razvede od Julije osim zbog 'žalosno lošeg ponašanja', koje moraju posvedočiti barem dve plemenite matrone. Gaj bi se na to nasmejao, kad bi bio u stanju da se smeje; nije mogao da zamisli osobu koja bi bila manje spremna od Julije da se nedostojno ponaša, a ona mu je suviše jasno stavila do znanja da želi taj brak, a ne da ga ugrožava. Čak ni teški velovi nisu uspeli da sakriju pobedonosni izraz u njenim očima.
<BR>&nbsp;&nbsp;&nbsp;&nbsp;&nbsp;"Gaje Macelilje Severuse Siluriče, da li prihvataš uslove iz ovog ugovora, i da li si spreman da uzmeš ovu ženu za svoju suprugu u skladu sa zakonom?" upitao je njegov otac. Gaj je shvatio da ga svi gledaju, ali ipak mu se činilo da je prošlo beskonačno mnogo vremena dok nije uspeo da odgovori.
<BR>&nbsp;&nbsp;&nbsp;&nbsp;&nbsp;"Jesam..."
<BR>&nbsp;&nbsp;&nbsp;&nbsp;&nbsp;"Julija Licinija?" Otac se okrenuo devojci i ponovio pitanje. Ona je odgovorila mnogo brže. Sekretar je podneo ugovor oboma na potpis, a potom ga odneo u arhiv, da ga zavede.
<BR>&nbsp;&nbsp;&nbsp;&nbsp;&nbsp;Gaj se osećao kao da sa ugovorom odlazi i njegova sloboda, ali rimljanska ozbiljnost u nošenju toge nije zahtevala od njega da se smeši. Umiljata gospa, predstavljena kao kći Agrikolina, prišla je Juliji, uzela je za ruku i povela je do Gaja. Osetio je nalet krivice kad su ga njeni sitni prsti stegli za ruku.
<BR>&nbsp;&nbsp;&nbsp;&nbsp;&nbsp;Potom su nastupile molitve, u ogromnoj količini, upućene Junoni i Jupiteru, Vesti i svim ostalim božanstvima koja bi mogla imati veze sa očuvanjem doma i ognjišta. On i Julija dobili su činiju žita i malu mešinu ulja kako bi prineli žrtvu na oltaru. Dok je žrtva pucketala u plamenu, iz atrijuma je iznenada dopro miris kuvanog jela, prilično mučan u mešavini sa mirisom spaljenog tamjana. Gozba je bila gotovo spremna. Julija je podigla veo. Uzeo je hlepčić od grubo mlevenog žita - nadao se da će na gozbi biti nečeg boljeg za jelo - prelomio ga i stavio mrvicu među Julijine usne. Ona je učinila isto to, izgovarajući propisane reči koje su ih pravno sjedinile. Svečanost je počela da se odvija uobičajenim redom, i od sada treba samo da vrše odgovarajuće pokrete.
<BR>&nbsp;&nbsp;&nbsp;&nbsp;&nbsp;Sedeo je u trpezariji tokom čitave svadbene gozbe, bogate koliko god su mogli da obezbede Licinijeva kesa i Julijin ponos, u nekoj vrsti izmaglice. Bio je svestan da su stolovi natovareni najrazličitijim đakonijama. Ljudi su mu se neprekidno obraćali; primio je čestitke od Licinijevog postarijeg prijatelja - da, složio se, zaista je srećan što je dobio tako divnu devojku. Stari senator se još malo zadržao, uporno mu pričajući anegdote o Juliji dok je bila mala; poznavao ju je otkad se rodila. Negde u blizini dvojica magistrata poluglasno su pričali o predstojećoj kampanji u Germaniji.
<BR>&nbsp;&nbsp;&nbsp;&nbsp;&nbsp;Robovi su, uz tihe čestitke, prinosili jelo, ne meso od žrtvi, nego fino pečene piliće, pečenu svinjetinu i fine kolače od belog pšeničnog brašna. A bilo je i vina u ogromnim količinama; Gaj, koji je pio sve što mu uspu, uskoro je zaključio da je vino bolje nego što je očekivao. Gotovo beskonačna reka gostiju neprekidno je prilazila da mu čestita; retko je viđao Macelija toliko srećnog.
<BR>&nbsp;&nbsp;&nbsp;&nbsp;&nbsp;Kako se gozba nastavljala, Gaj je izvlačio poslednje rezerve učtivosti i samokontrole, ali duboko u sebi se pitao šta bi Eilan mislila o svim ovim glupostima, i da li će ikada saznati i ceniti sve što on podnosi radi nje i njihovog sina.
<BR>&nbsp;&nbsp;&nbsp;&nbsp;&nbsp;Julija se kikotala prostačkim šalama lakrdijaša koji su ih zabavljali, ali nije bio siguran da ih je zaista razumela. Ovaj deo svečanosti je po tradiciji trebalo da podstakne začinjanje dece; klovnovi su se jako trudili da niko ni slučajno ne propusti poentu. Od pogleda na hranu mu je postajalo muka, ali je nastavio da se pretvara da jede, i po devedeseti put se složio sa nekim da je Julija veoma lepa devojka i da je on veoma srećan čovek.
<BR>&nbsp;&nbsp;&nbsp;&nbsp;&nbsp;Julija je počela da deluje sanjivo; popila je drugu, pa treću čašu vina, a pošto je bilo mnogo jače od onog koje se obično služilo za Licinijevim stolom, njena uobičajena živahnost je donekle jenjala. Gaj joj je zavideo na tome; on je, na žalost, i dalje bio sasvim priseban.
<BR>&nbsp;&nbsp;&nbsp;&nbsp;&nbsp;Padalo je veče. Spolja se začula vika, i Gaj se glupo osmehnuo kada je ceremonijal-majstor objavio da je došlo vreme za nevestinsku procesiju. To je bilo sasvim glupo, jer pošto Macelije nije imao kuću u gradu, mladi par se samo preselio u udaljeno krilo Licinijeve vile, ali Julija je očito rešila da ne propusti nijednu tradiciju na svoj veliki dan.
<BR>&nbsp;&nbsp;&nbsp;&nbsp;&nbsp;Baš dobro što ne očekuju da ću odglumiti kako otimam svoju nevestu, pomislio je Gaj kad je sa lažnom grubošću zgrabio Juliju za ruku i povukao je za sobom. S obzirom na priličnu nestabilnost, mogli bi da ga zaustave i baba sa motkom ili hromi pas.
<BR>&nbsp;&nbsp;&nbsp;&nbsp;&nbsp;Ceremonijal-majstor mu je dao vrećicu punu pozlaćenih oraha i bakarnih novčića; dao mu je znak da ih baci prosjacima okupljenim napolju, koji su posećivali venčanja samo zbog toga. I Julija je dobila vrećicu, koja je po boji odgovarala velu. Svečano su ih u nosiljci izneli iz Licinijeve kuće, pa avenijom do foruma, pa kraj nove guvernerske palate i tabularijuma, dok su pred njima išli svirači na flauti i pevači, svi zajedno okruženi bakljama, a onda su se vratili drugim putem do ulaza u nove odaje koje su ih čekale spremne. Gaj je suzbio želju da se nasmeje. Rasuo je novčiće i čuo blagoslove gomile. Samo još malo...
<BR>&nbsp;&nbsp;&nbsp;&nbsp;&nbsp;Baklja od belog gloga bacala je lelujavo svetlo preko ulaza, terajući senke i zlu magiju. Gaj, kome je svež vazduh donekle razbistrio glavu, poželeo je da baklja rasteruje i sećanja. Neko je dodao Juliji činiju ulja da poprska vrata i niti bele vune da ih ukrasi.
<BR>&nbsp;&nbsp;&nbsp;&nbsp;&nbsp;Matore udovice su izljubile Juliju, tiho joj poželevši sreću, i posle malo oklevanja izljubile su i Gaja; to je pokrenulo opšte grljenje, ljubljenje i čestitanja. Macelije, prilično pripit - Gaj je prvi put video oca u tom stanju - zagrlio ih je oboje; Licinije je poljubio i Juliju i Gaja, i rekao da je venčanje bilo divno.
<BR>&nbsp;&nbsp;&nbsp;&nbsp;&nbsp;Potom je Gaj podigao Juliju, još jednom se začudivši koliko je laka, preneo je preko praga i nogom zalupio vrata za sobom.
<BR>&nbsp;&nbsp;&nbsp;&nbsp;&nbsp;Osećao je miris sveže obojenih zidova, pomešan sa tamjanom i mirisom Julijinog cveća. Stajala je nepokretno pred njim, i on joj je podigao veo sa više nežnosti nego što je očekivao od samog sebe.
<BR>&nbsp;&nbsp;&nbsp;&nbsp;&nbsp;Venac je počeo da joj vene; šest uvojaka, koje joj je služavka tako pažljivo uvila, počeli su da se raspliću oko izreza na vratu. Izgledala je premlada za udaju. Pre nego što je stigao da progovori, povela ga je ka malom oltaru u središtu njihovog atrijuma i tu stala, iščekujući.
<BR>&nbsp;&nbsp;&nbsp;&nbsp;&nbsp;Gaj je podigao kraj toge da se pokrije po glavi i tako pozdravio male glinene kipove koji su predstavljali porodična božanstva.
<BR>&nbsp;&nbsp;&nbsp;&nbsp;&nbsp;"Vatrom i vodom te pozdravljam kao svoju ženu i kao sveštenicu svog doma..." promuklo je rekao. Polio joj je vodu po rukama i dodao joj peškir da se obriše; potom joj je dodao nalojeni fitilj da zapali vatru.
<BR>&nbsp;&nbsp;&nbsp;&nbsp;&nbsp;"Neka nas bogovi blagoslove za stolom i u postelji; neka bi dali da ti rodim mnogo sinova", odgovorila je Julija.
<BR>&nbsp;&nbsp;&nbsp;&nbsp;&nbsp;Bračni krevet ih je čekao kraj zida. Poveo ju je tamo i nespretno razvezao komplikovani čvor kojim je bio pričvršćen njen vuneni steznik, pitajući se koliko je nestrpljivih mladoženja izgubilo živce i prosto pokidalo prokletu stvar. Konačno je mogao da se ispetlja iz sputavajućih nabora toge.
<BR>&nbsp;&nbsp;&nbsp;&nbsp;&nbsp;Julija je ležala u prostranom krevetu sa pokrivačima navučenim do brade, gledajući ga. Ujutro će okrvavljeni čaršavi biti svečano izneti pred udovice kao dokaz konzumacije braka; ali Gaj neće morati da prisustvuje tome. U svakom slučaju, nije sumnjao da je Julija - uvek praktična - pripremila vrećicu kokošije krvi za slučaj da on bude suviše pijan da išta učini. Kako su mu rekli, skoro svaka nevesta je bila dovoljno razumna da to učini.
<BR>&nbsp;&nbsp;&nbsp;&nbsp;&nbsp;Ali on nije bio toliko pijan, i ako je izvršio svoju dužnost sa više efikasnosti nego strasti, barem je bio nežan, a Julija je bila suviše nevina da bi očekivala išta više.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
