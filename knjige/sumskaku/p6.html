<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Kad je Gaj opet došao sebi, osećajući se kao da je dugo bio u nesvesti, svetiljke su bile pogašene. Ognjište je bacalo tek malo svetla, i jedva je mogao da razabere devojku Eilan kako sedi kraj njega, gotovo usnula. Osećao se izmoždeno, ruka ga je bolela i bio je žedan. Iz neposredne blizine čuli su se ženski glasovi. Rame mu je bilo čvrsto previjeno platnenim trakama - osećao se kao beba u pelenama. Osećao je da mu je rame klizavo od nekog masnog melema, a zavoji su mirisali na mast i balzam.
<BR>&nbsp;&nbsp;&nbsp;&nbsp;&nbsp;Devojka je ćutke sedela kraj njega na tronošcu, vitka i bleda kao mlada breza, kose začešljane sa slepoočnica, ali blago ustalasane; bila je suviše meka da bi ležala mirno. Imala je oko vrata srebrni lanac sa nekakvom amajlijom. Gaj je znao da britanske devojke kasno sazrevaju; ova možda ima petnaest godina. Nije još žena, ali svakako nije ni dete.
<BR>&nbsp;&nbsp;&nbsp;&nbsp;&nbsp;Začula se lupnjava kao da je neko ispustio kofu i razlegao se mladi glas: "Onda idi i pomuzi ih sama kad ti se tako žuri!"
<BR>&nbsp;&nbsp;&nbsp;&nbsp;&nbsp;"A šta je to bilo sa govedarkom?" oštro je upitao ženski glas.
<BR>&nbsp;&nbsp;&nbsp;&nbsp;&nbsp;"O, cvili i zapeva kao sinja kukavica što su joj oni rimski zlotvori odveli muža u kuluk, a nju ostavili sa tri bebe", odgovorio je prvi glas. "A sada je moj Rodri pošao za njima."
<BR>&nbsp;&nbsp;&nbsp;&nbsp;&nbsp;"Neka bi Tanarus proklela sve Rimljane..." počeo je glas koji je Gaj prepoznao kao Sinrikov, ali starija žena ga je brzo prekinula.
<BR>&nbsp;&nbsp;&nbsp;&nbsp;&nbsp;"Bolje ćuti. Mairi, postavi sto, nemoj tako stajati i vikati na dečake. Ja idem da razgovaram sa jadnicom - reći ću joj da može da dovede decu ovamo u kuću - ali neko večeras mora da pomuze krave, makar Rimljani odveli sve muškarce iz Britanije."
<BR>&nbsp;&nbsp;&nbsp;&nbsp;&nbsp;"Ti si tako dobra, pomajko", rekao je Sinrik, i glasovi su se ponovo sveli na mrmljanje. Devojka je pogledala Gaja i ustala sa tronošca.
<BR>&nbsp;&nbsp;&nbsp;&nbsp;&nbsp;"O, probudio si se", rekla je. "Jesi li gladan?"
<BR>&nbsp;&nbsp;&nbsp;&nbsp;&nbsp;"Mogao bih da prožderem konja i kočije i da jurim kočijaša sve do na pola puta od Vente", ozibiljno je rekao Gaj, a ona je za trenutak zurila u njega pre nego što je raširila oči i zakikotala se.
<BR>&nbsp;&nbsp;&nbsp;&nbsp;&nbsp;"Idem da vidim imaju li u kuhinji konja i kočije", rekla je, smejući se, a onda se svetlo iza nje pojačalo i na vratima se pojavila gospa. Jačina svetlosti ga je za trenutak zbunila; soba je bila puna sunca.
<BR>&nbsp;&nbsp;&nbsp;&nbsp;&nbsp;"Šta je sad, već je jutro?" upitao je bez razmišljanja, a gospa se nasmejala, okrenula se i širom razmakla konjsku kožu, zakačivši je na kuku i ugasivši uljanu lampu jednim glatkim pokretom.
<BR>&nbsp;&nbsp;&nbsp;&nbsp;&nbsp;"Eilan nije dala da te budimo ni da jedeš", rekla je. "Tvrdila je da će ti odmor koristiti više od hrane. Veovatno je bila u pravu, ali sada si sigurno jako gladan. Izvini što nisam bila tu da ti poželim dobrodošlicu u našu kuću; otišla sam da pomognem bolesnoj ženi u jednoj od kuća našeg klana. Nadam se da te je Eilan dobro pazila."
<BR>&nbsp;&nbsp;&nbsp;&nbsp;&nbsp;"Oh, veoma", rekao je Gaj. Zatreptao je, jer nešto u gospinom ponašanju ga je bolno podsetilo na majku.
<BR>&nbsp;&nbsp;&nbsp;&nbsp;&nbsp;Gospa se zagledala u njega. Bila je veoma lepa, prava Britanka, i toliko je ličila na devojku da je bilo očito da su rod, čak i pre nego što joj se devojka obratila. "Majko..." rekla je i zastala, suviše postiđena da nastavi. Žena je, kao i devojka, imala plavu kosu i tamne oči boje lešnika. Izgledalo je da je radila zajedno sa poslugom, jer je na lepoj vunenoj tunici imala razmazano brašno, ali haljina ispod nje bila je bela, od najboljeg platna što je dosad Gaj video u Britaniji, i izvezena po ivici. Imala je cipele od dobro obojene kože, a haljinu su pridržavale lepe zlatne igle.
<BR>&nbsp;&nbsp;&nbsp;&nbsp;&nbsp;"Nadam se da ti je bolje", ljubazno je rekla.
<BR>&nbsp;&nbsp;&nbsp;&nbsp;&nbsp;Gaj se pridigao na zdravu ruku. "Mnogo bolje, gospo", rekao je, "i ostajem večito zahvalan vama i vašima."
<BR>&nbsp;&nbsp;&nbsp;&nbsp;&nbsp;Gospa je blago odmahnula rukom. "Jesi li ti iz Deve?"
<BR>&nbsp;&nbsp;&nbsp;&nbsp;&nbsp;"Da, bio sam ovde u poseti", odgovorio je. Ako bude mislila da je iz rimljanskog grada, to će objasniti njegov latinski naglasak.
<BR>&nbsp;&nbsp;&nbsp;&nbsp;&nbsp;"Pošto si budan, poslaću Sinrika da ti pomogne da se okupaš i obučeš."
<BR>&nbsp;&nbsp;&nbsp;&nbsp;&nbsp;"Kupanje će mi prijati", rekao je Gaj, povlačeći malo više ćebe kad je shvatio da na sebi nema ništa osim zavoja.
<BR>&nbsp;&nbsp;&nbsp;&nbsp;&nbsp;Žena je pratila njegov pogled. "On će ti naći neku odeću; verovatno će ti biti prevelika, ali poslužiće za sada. Ako bi radije da ležiš i odmaraš se, samo izvoli; ali slobodno dođi da jedeš sa nama ako se osećaš sposobnim."
<BR>&nbsp;&nbsp;&nbsp;&nbsp;&nbsp;Gaj je trenutak razmišljao. Svaki mišić ga je boleo kao da su ga prebili buzdovanima; s druge strane, bio je radoznao da upozna ovu porodicu, i ne sme ostaviti utisak da se kloni njihovog društva. Verovao je da su Britanci koji nisu priznali Rim samo divljaci, ali u ovom domu nije bilo ničeg primitivnog.
<BR>&nbsp;&nbsp;&nbsp;&nbsp;&nbsp;"Rado ću vam se pridružiti", rekao je i protrljao šakom obraz, zbunjen neurednom strnjikom. "Ali voleo bih da se operem - i možda obrijem."
<BR>&nbsp;&nbsp;&nbsp;&nbsp;&nbsp;"Mislim da ne bi trebalo da se paštiš oko brijanja - svakako ne zbog nas", rekla je gospa, "ali Sinrik će ti pomoći da se opereš. Eilan, nađi brata i reci mu da nam je potreban."
<BR>&nbsp;&nbsp;&nbsp;&nbsp;&nbsp;Devojka je izišla. Gospa se okrenula da pođe za njom, a onda je opet pogledala Gaja; sada ga je videla jasnije jer je sobica bila praznija. Pogled joj se promenio, od učtivosti do izraza koji ga je podsetio na majčin pogled, tako davno. "Pa ti si samo dečak", rekla je.
<BR>&nbsp;&nbsp;&nbsp;&nbsp;&nbsp;Gaj je za trenutak bio uvređen - već tri godine se bavio muškim poslom - ali pre nego što je stigao da učtivo odgovori spolja se začuo podrugljivi glas. "Da, a ako je on dečak, pomajko, ja sam beba u pelenama. Pa, nespretnjakoviću, jesi li spreman da upadneš u sledeću jamu za veprove?"
<BR>&nbsp;&nbsp;&nbsp;&nbsp;&nbsp;U sobicu je ušao Sinrik. Gaj se ponovo iznenadio koliko je ovaj visok, ali inače je bio ipak samo mladić; mada bi od njega mogla da se naprave dva Gaja. Nasmejao se. "Pa", rekao je, "ne izgledaš više tako spreman da te odvuče onaj starac što ubija budale i pijance. Samo da ti pogledam nogu, pa ćemo videti jesi li spreman da malo hodaš." Ma koliko bio krupan, ruke su mu bile nežne dok je pregledao povređenu nogu, i kada je završio opet se nasmejao.
<BR>&nbsp;&nbsp;&nbsp;&nbsp;&nbsp;"Trebalo bi da svi imamo noge tako spremne za hodanje! Ovo je uglavnom samo dobar uboj; šta si radio, udario se o kolac? To sam i mislio. Bilo ko drugi bi je slomio na tri mesta i ostao hrom do kraja života; ali mislim da tebi neće mišta faliti. Rame je nešto drugo; nećeš moći da putuješ barem još pet-šest dana."
<BR>&nbsp;&nbsp;&nbsp;&nbsp;&nbsp;Gaj se žurno uspravio. "Moraću", rekao je. "Moram da budem u Devi za četiri dana." Tada mu se završava odsustvo...
<BR>&nbsp;&nbsp;&nbsp;&nbsp;&nbsp;"Slušaj, ako za četiri dana stigneš u Devu, tvoji prijatelji će te tamo odmah i sahraniti", odvratio je Sinrik. "Čak i ja toliko znam. E, da", zauzeo je svečan položaj i odverglao kao napamet naučenu lekciju: "Bendeigid šalje pozdrave gostu svoje kuće, i nalaže mu da se oporavi što bolje može; žali što će ga dužnost udaljiti od kuće danas i noćas, ali radovaće se da te vidi kad se vrati." Nastavio je normalnim glasom. "Samo neko mnogo hrabriji od mene smeo bi da ga dočeka sa vestima da nisi hteo da prihvatiš njegovo gostoljublje."
<BR>&nbsp;&nbsp;&nbsp;&nbsp;&nbsp;"Tvoj otac je veoma ljubazan", odgovorio je Gaj.
<BR>&nbsp;&nbsp;&nbsp;&nbsp;&nbsp;Baš je mogao i da se odmara. Ništa nije mogao da preduzme. Klotinusa se nije usuđivao ni da pomene. Dalji događaji će zavisiti od onog glupog kočijaša; ako se vratio i uredno izvestio da je prefektov sin ispao iz kočija i verovatno poginuo, sad već verovatno prečešljavaju šumu u potrazi za njegovim telom. A ako je glupan nešto slagao, ili iskoristio priliku da pobedne u neko selo koje nije pod rimskom vlašću - a takvih ima dosta, čak i ovako blizu Deve - pa, sve je moguće. Možda neće primetiti njegov nestanak sve dok Macelije Severus ne počne da se raspituje za svog sina.
<BR>&nbsp;&nbsp;&nbsp;&nbsp;&nbsp;Sinrik se nagnuo nad sanduk u podnožju kreveta; izvukao je košulju i zagledao se u nju, nasmejan i zbunjen. "One krpe koje si imao na sebi nisu ni za strašilo", rekao je. "Reći ću devojkama da ih operu i zakrpe, ako se to uopšte može; po ovakvom vremenu nemaju mnogo posla. Ali u ovako dugačkoj košulji ćeš izgledati kao devojka." Spustio je odeću. "Idem da pozajmim nešto što će ti više odgovarati."
<BR>&nbsp;&nbsp;&nbsp;&nbsp;&nbsp;Izišao je, a Gaj je počeo da pretura po ostacima odeće koja je ležala savijena kraj postelje; tražio je kožnu kesu za pojas, koju su mu juče odsekli. Koliko je mogao da vidi, ništa nije bilo dirano. Nekoliko olovnih kvadratića koji još važe za novac van rimskih gradova, kopča, sklopivi nož, dva mala prstena i još neke sitnice koje nije želeo da nosi u lovu - ah, evo ga. Baš mu je koristio! Za trenutak se zagledao u komadić pergamenta sa prefektovim pečatom; propusnica mu ovde neće nimalo korisititi, a možda bi ga i ugrozila; ali kad bude pošao dalje, biće mu potrebna mu na putu.
<BR>&nbsp;&nbsp;&nbsp;&nbsp;&nbsp;Brzo ju je vratio u kesu. Jesu li primetili njegov pečatni prsten? Počeo je da ga skida sa prsta da ga skloni u kesu; ali baš tada je ušao Sinrik, sa odećom prebačenom preko ruke. Gaj se osetio kao krivac; izgledalo je kao da proverava jesu li mu ukrali nešto.
<BR>&nbsp;&nbsp;&nbsp;&nbsp;&nbsp;"Čini mi se da se pečat na prstenu olabavio od pada", brzo je rekao i malo zaklatio zeleni kamen. "Bojim se da bi ispao ako ga budem nosio."
<BR>&nbsp;&nbsp;&nbsp;&nbsp;&nbsp;"Rimski rad", rekao je Sinrik, pogledavši ga. "Šta piše?"
<BR>&nbsp;&nbsp;&nbsp;&nbsp;&nbsp;Imao je samo Gajeve inicijale i oznaku legije, ali Gaj je bio veoma ponosan na njega, jer Macelije ga je naručio čak iz Londiniuma kad je Gaj stupio da dužnost; sada je ipak slagao. "Ne znam, dobio sam ga na poklon."
<BR>&nbsp;&nbsp;&nbsp;&nbsp;&nbsp;"Rimska izrada", ponovio je Sinrik, mršteći se. "Rimljani seju svoje smeće odavde do Kaledonije. Ne piše odakle potiče."
<BR>&nbsp;&nbsp;&nbsp;&nbsp;&nbsp;Nešto u Sinrikovom ponašanju pokazalo je Gaju da je sada u većoj opasnosti po život nego dok je čučao u jami. Sam druid, Bendeigid, nikada ne bi narušio zakon gostoprimstva; znao je to iz priča koje su mu pričale majka i dadilja. Ali ko zna šta bi učinila ova mlada usijana glava.
<BR>&nbsp;&nbsp;&nbsp;&nbsp;&nbsp;Bez mnogo razmišljanja je izvadio iz vrećice jedan od onih manjih prstenova.
<BR>&nbsp;&nbsp;&nbsp;&nbsp;&nbsp;"Dugujem život tebi i tvom ocu", rekao je. "Da li bi prihvatio ovo kao poklon od mene? Nije skup, ali mogao bi da te podseća na dobro delo koje si učinio."
<BR>&nbsp;&nbsp;&nbsp;&nbsp;&nbsp;Sinrik je primio prsten; mogao je da ga stavi samo na mali prst. "Sinrik, sin Bendeigida druida, zahvaljuje ti, stranče", rekao je. "Ne znam kojem imenu da uputim zahvalnost..."
<BR>&nbsp;&nbsp;&nbsp;&nbsp;&nbsp;To je bilo najbliže nagoveštaju što je lepo vaspitanje dozvoljavalo, i Gaj nije mogao da ostane učtiv a da ne odgovori. Mogao je da pozajmi ime majčinog brata; ali ime silurskog poglavara koji je dao sestru Rimljaninu možda je doprlo i do ovog zakutka Britanije. Malo narušavanje istine bolje je nego veliko narušavanje ljubaznosti.
<BR>&nbsp;&nbsp;&nbsp;&nbsp;&nbsp;"Majka me je zvala Gaven", konačno je rekao. To je barem bilo tačno, jer njegovo rimsko ime, Gaj, bilo je tuđe na njenom jeziku. "Rođen sam u Venti Silurum, na jugu, i nemam srodstvo tebi poznato."
<BR>&nbsp;&nbsp;&nbsp;&nbsp;&nbsp;Sinrik se malo zamislio, okrećući prsten na malom prstu. Potom mu se na licu pojavio čudan izraz. Pažljivo se zagledao u Gaja. "Lete li gavranovi u ponoć?" upitao je.
<BR>&nbsp;&nbsp;&nbsp;&nbsp;&nbsp;Gaja je zapanjilo i pitanje i Sinrikovo ponašanje. Za trenutak se upitao nije li mladić zaostao; ali odgovorio je bez razmišljanja. "Bojim se da moraš pitati nekog ko bolje poznaje šume; ja ih nisam viđao."
<BR>&nbsp;&nbsp;&nbsp;&nbsp;&nbsp;Zagledao se u Sinrikove ruke i ugledao prste prepletene na neki naročit način, i počelo je da mu sviće. To mora da je znak nekog od mnogih tajnih društava, uglavnom verskih kao što su kultovi Mitre ili Nazarećanina. Jesu li to hrišćani? Ne, njihov znak je nekakva riba, a ne gavran.
<BR>&nbsp;&nbsp;&nbsp;&nbsp;&nbsp;Pa, to ga nije ni najmanje zanimalo, i mora da mu se to videlo na licu. Izraz mladog Britanca se neprimetno izmenio. "Vidim da sam pogrešio", žurno je rekao i okrenuo se. "Evo, mislim da će ti ovo odgovarati; pozajmio sam to od svoje sestre, Mairi, pripada njenom mužu. Hodi, pomoći ću ti da odeš do kupatila i doneću ti očev brijač ako hoćeš da se briješ - mada mislim da si dovoljno odrastao da pustiš bradu. Pazi - ne oslanjaj se punom težinom na tu nogu, inače ćeš pasti na pod."
<BR>&nbsp;&nbsp;&nbsp;&nbsp;&nbsp;Okupan, obrijan i, uz Sinrikovu pomoć, obučen u čistu tuniku i široke pantalone kakve nose Britanci, Gaj se osetio sposobnim da ustane i sam hrama okolo. Čitava ruka ga je bolela, a i noga na nekoliko mesta, ali moglo mu je biti i mnogo gore, a znao je da će mu se mišići ukočiti ukoliko ostane u krevetu. Ipak, sa zahvalnošću se oslonio o Sinrika dok ga je mladi div vodio preko dvorišta, ka prostranoj trpezariji.
<BR>&nbsp;&nbsp;&nbsp;&nbsp;&nbsp;Duž čitave prostorije protezao se sto od izglačanih dasaka, sa masivnim klupama sa obe strane. Na oba kraja sale nalazilo se po jedno ognjište. Oko svakog su se okupili ljudi - muškarci, žene, čak i deca. Dugobradi muškarci u grubo tkanim ogrtačima govorili su među sobom narečjem toliko izobličenim da Gaj nije razumeo ni reč.
<BR>&nbsp;&nbsp;&nbsp;&nbsp;&nbsp;Mada mu je učitelj govorio da je latinska reč familia nekada označavala sve one koji žive pod istim krovom: gospodara, decu, slobodnjake i robove, Rimljani su odavno držali poslugu odvojenu od porodice. Sinrik je njegov izraz blagog gađenja pogrešno razumeo kao slabost, pa je požurio da ga odvede do tapaciranog sedišta na gornjem kraju duge odaje.
<BR>&nbsp;&nbsp;&nbsp;&nbsp;&nbsp;Tu je, malo izdvojena od posluge na donjem kraju stola, u širokoj stolici sedela gospodarica kuće. Kraj nje je bila još jedna stolica, prekrivena medveđom kožom, očito određena za gospodara. Na ostalim stolicama i klupama sedelo je nekoliko mladih muškaraca i žena, po čijoj odeći i ponašanju se videlo da su deca ili usvojenici porodice, ili možda najviše sluge. Gospa je klimnula mladićima, ali nije prekinula razgovor sa starcem koji je sedeo kraj samog ognjišta, visokim i žilavim kao postariji duh, sa sedom kosom kratkom i podšišanom tako da se kovrdžala. I brada mu je bila seda i ukovrdžana. Na licu su najupadljivije bile zelene oči; dugačka tunika bila mu je snežno bela, bogato izvezena, a mala žičana harfa koju je držao kraj sebe bila je ukrašena zlatom.
<BR>&nbsp;&nbsp;&nbsp;&nbsp;&nbsp;Bard! No, to za kuću jednog druida nije bilo nikakvo čudo. Nedostajao je još samo prorok, pa da se nađu na okupu sve tri vrste druida koje je opisao Cezar. No, taj bi lako prozreo pretvaranje mladog Rimljanina. Čak i stari bard je počatvovao Gaja dugim pogledom od koga se naježio, ali potom se opet obratio domaćici.
<BR>&nbsp;&nbsp;&nbsp;&nbsp;&nbsp;Začuo je Sinrikov tihi glas. "Moju pomajku Reis znaš; ovo je bard Ardanos. Zovem ga dedom, jer je on otac moje pomajke; ja sam inače siroče."
<BR>&nbsp;&nbsp;&nbsp;&nbsp;&nbsp;To je potpuno ućutkalo Gaja, jer je za Ardanosa već čuo u štabu legije. Verovalo se da je on vrlo moćan druid, možda i poglavar onih koji su ostali na britanskim ostrvima. Mada je Ardanos na prvi pogled izgledao kao i svaki drugi harfista spreman da svira, svaki njegov pokret prosto je privlačio pogled. Gaj se, po ko zna koji put, upitao kako će odavde izvući čitavu kožu.
<BR>&nbsp;&nbsp;&nbsp;&nbsp;&nbsp;Jedva je dočekao da sedne na klupu kraj ognjišta i da ga svi zaborave. Mada je napolju još bilo svetlo, osećao je jezu i vatra mu je prijala. Odavno nije morao da se priseća običaja u majčinom rodu. Nadao se da neće napraviti grešku kojom bi se odao.
<BR>&nbsp;&nbsp;&nbsp;&nbsp;&nbsp;Sinrik je nastavio da objašnjava. "Moju sestru Eilan poznaješ; kraj nje je sestra moje majke, Dieda." Eilan je sedela blizu Reis. Sinrik se nasmejao Gajevom zaprepašćenju što kraj Eilan vidi drugu devojku u zelenom platnu, kako zavaljena u stolici sluša starog barda. U prvi mah je ličila na Eilan kao jedan hrastov list na drugi; a onda je primetio da je devojka koju je Sinrik predstavio kao Diedu nešto starija, i da ima plave oči, za razliku od Eilaninih gotovo sivih. Nejasno se sećao da je video dva lica kako ga gledaju sa ivice jame za veprove, ali dosad je mislio da je to bilo bunilo.
<BR>&nbsp;&nbsp;&nbsp;&nbsp;&nbsp;"Zaista su dve; liče kao bliznakinje, zar ne?"
<BR>&nbsp;&nbsp;&nbsp;&nbsp;&nbsp;Sasvim tačno, ali Gaj je odjednom bio uveren da će sigurnost sa kojom je prepoznao Eilan oduvek ostati u njemu. Čitavog života će biti jedan od nekolicine koji umeju da nagonski razlikuju dve žene. Javilo mu se sećanje, kratko i puno bola i vatre - Eilan ga je sanjala.
<BR>&nbsp;&nbsp;&nbsp;&nbsp;&nbsp;Slobodno zagledan u njih dve, uočio je da se razlikuju u bezbroj sitnica; Dieda je bila malo viša, i kosa joj je bila zaglađena oko čela dok je Eilanina bežala ispod poveza u oblaku sićušnih uvojaka. Diedino lice je bilo glatko, bledo i savršeno i izgledala je ozbiljna; Eilan je bila nekako ružičasta, kao da je njeno lice uhvatilo sunčevu svetlost i zadržalo je u sebi.
<BR>&nbsp;&nbsp;&nbsp;&nbsp;&nbsp;Činile su mu se veoma različite, a takvi su im bili i glasovi. Dieda je rekla nešto beznačajno učtivo; glas joj je bio bogat i melodičan, bez stidljivosti ili smeha kao kod Eilan.
<BR>&nbsp;&nbsp;&nbsp;&nbsp;&nbsp;"Znači, ti si glupavko koji ide okolo i upada u jame za veprove?" ozbiljno je upitala Dieda. "Po onom što je Sinrik rekao, očekivala sam nekakvog mesečara, ali ti deluješ relativno pristojno."
<BR>&nbsp;&nbsp;&nbsp;&nbsp;&nbsp;Gaj je oprezno klimnuo; bilo je neobično videti tako mladu devojku da se tako hladno ponaša. Smesta se zagrejao za Eilan, ali ko zna zašto, mada naizgled nije bilo nikakvih razloga, činilo mu se da se ovoj devojci uopšte nije dopao.
<BR>&nbsp;&nbsp;&nbsp;&nbsp;&nbsp;Sinrik je klimnuo i okrenuo se ka mladoj ženi koja je upravo prolazila sa krčagom mleka. "Mairi, naš gost se zove Gaven, ako se nisi pretvorila u mlekaricu sa tolikim žarom da ne možeš ni da ga pozdraviš." Žena je učtivo klimnula, ali nije ništa rekla. Kad se okrenula, Gaj je shvatio da nije punačka, nego u poznoj trudnoći. Izgledala je kao da je maločas plakala.
<BR>&nbsp;&nbsp;&nbsp;&nbsp;&nbsp;"I to smo svi, osim moje male sestre Senare", rekao je Sinrik. To je bila devojčica od šest ili sedam godina, kose plave kao Eilan. Stidljivo je provirila iza Mairine suknje, a onda se malo ohrabrila. "Eilan uopšte nije došla kod mene u krevet; mama kaže da je cele noći sedela kraj tebe."
<BR>&nbsp;&nbsp;&nbsp;&nbsp;&nbsp;"Počastvovan sam njenom ljubaznošću", nasmejao se Gaj, "ali imam vrlo malo uspeha kod žena ako najlepša od njih nije obratila pažnju na mene. Zar nisi želela da bdiš kraj mene, malena?"
<BR>&nbsp;&nbsp;&nbsp;&nbsp;&nbsp;Devojčica je imala okruglo lice, bila je sva rumena, i podsetila ga je na njegovu sestru, koja nije dugo nadživela majku; obe su umrle pre tri godine. Privukao je dete sebi zdravom rukom, a ona se uspentrala na klupu, sela kraj njega i zadovoljno se ugnezdila. Kasnije, kad su starije devojke, Mairi i Dieda, donele hranu, zahtevala je da deli tanjir sa njim, Gaj se nasmejao i udovoljio joj.
<BR>&nbsp;&nbsp;&nbsp;&nbsp;&nbsp;Sinrik i Dieda su poluglasno razgovarali. Gaj je pokušao da jede, ali bilo mu je teško zbog previjene ruke. Eilan je to primetila i došla da sedne kraj njega. Malim oštrim nožem koji je nosila za pojasom neupadljivo je isekla njegovu hranu u komadiće sa kojima je mogao da se snađe, i rekla detetu, tako tiho da niko drugi nije mogao da čuje, da ne gnjavi gosta. Kad je to obavila, opet je postala stidljiva. Bez reči je otišla do ognjišta, i Gaj je bio zadovoljan što može da je gleda.
<BR>&nbsp;&nbsp;&nbsp;&nbsp;&nbsp;Neko od posluge doneo je Mairi dete od oko godinu dana, i ona je bez ikakvog stida raskopčala haljinu i sela da ga doji, pričajući sa Sinrikom. Bezazleno je pogledala Gaja. "Sada vidim zašto si došao da pozajmiš drugu tuniku i pantalone mog muža. On je otišao da..." Brzo je prekinula, namrštivši se. "Mislim da se neće ljutiti što sam dala njegove stvari gostu, ali možda bi se bunio kad bi znao da sam nekom dala njegovu suvu odeću dok on kisne u šumi. Reci mi, Gavene, jesu li svi Siluri tako niski kao ti, kao da su od Malog naroda, ili se tvojoj baki u krevet jednom ušunjao neki Rimljanin?"
<BR>&nbsp;&nbsp;&nbsp;&nbsp;&nbsp;Sve što bi Gaj mogao da odgovori nestalo je pod burom smeha duž čitavog stola. Gaj se setio da su Britanci skloni grubljim šalama nego što bi pristojni Rimljani smatrali za prihvatljivo. Činjenica je da su Siluri niži od ostalih Britanaca, tamnoputi i krhki u poređenju sa krupnim, plavokosim pripadnicima drugih plemena, kakvi su bili Sinrik, Eilan, Dieda i Reis. Ali Gaj se svog ujaka, koji je vladao Silurima, sećao kao moćnog čoveka uprkos manjku visine, čoveka uvek spremnog na smeh ili bes, sa zmajevima istetoviranim oko podlaktica.
<BR>&nbsp;&nbsp;&nbsp;&nbsp;&nbsp;Sinuo mu je odgovor koji ne bi smeo da se upotrebi među Rimljanima, ali ovde je lepo mogao da posluži. "To ne bih umeo da kažem, gospo Mairi, ali sasvim mi dobro stoje - a vi ste bili spremni da ih ja popunim."
<BR>&nbsp;&nbsp;&nbsp;&nbsp;&nbsp;Sinrik je zabacio glavu urličući od smeha, a sledili su ga i ostali. Čak se i ćutljiva Reis nasmešila, ali se brzo uozbiljila, kao da je znala nešto što Mairi ne zna. Za trenutak je izgledalo kao da prisiljava sebe na vedrinu. Obratila se Ardanosu.
<BR>&nbsp;&nbsp;&nbsp;&nbsp;&nbsp;"Oče, možemo li da čujemo malo muzike?"
<BR>&nbsp;&nbsp;&nbsp;&nbsp;&nbsp;Ardanos je podigao harfu i oštro pogledao Gaja. Mladić je iznenada bio potpuno uveren da stari druid zna šta je - a možda i ko je on. Ali kako je to moguće? Gaj je bio tamnokos na oca, ali Siluri, kao i neka druga plemena na zapadu i jugu, takođe mogu da imaju tamnu i kovrdžavu kosu. Bio je gotovo siguran da starca nikad ranije nije sreo. Ubeđivao je sebe da mu se samo pričinjava - taj oštri pogled prepoznavanja verovatno je samo znak kratkovidosti.
<BR>&nbsp;&nbsp;&nbsp;&nbsp;&nbsp;Stari druid je uzeo harfu, udario akord, a onda je spustio. "Nisam raspoložen za pesmu", rekao je i zagledao se u jednu od plavokosih devojaka. "Dieda, dete moje, hoćeš li da nam pevaš?"
<BR>&nbsp;&nbsp;&nbsp;&nbsp;&nbsp;Eilan se nasmešila. "Uvek na usluzi, deda, ali jesi li siguran da zaista želiš da ti ja pevam?"
<BR>&nbsp;&nbsp;&nbsp;&nbsp;&nbsp;Ardanos se nasmejao kao krivac. "Oh, opet sam uspeo. Eilan, to si ti? Kunem se da ti i Dieda namerno pokušavate da me zbunite. Pa niko ne može da vas razlikuje dok ne otvorite usta!"
<BR>&nbsp;&nbsp;&nbsp;&nbsp;&nbsp;Reis se blago usprotivila. "Ne čini mi se da su baš toliko slične, oče. Naravno, jedna mi je sestra a druga ćerka, ali meni nimalo ne liče. Jesi li siguran da te ne izdaje vid?"
<BR>&nbsp;&nbsp;&nbsp;&nbsp;&nbsp;"Ne, oduvek sam ih brkao dok jedna ne počne da peva", pobunio se druid. "Tada više niko ne može da ih pomeša."
<BR>&nbsp;&nbsp;&nbsp;&nbsp;&nbsp;"Ne moraš da izgledaš kao da si zagrizao kiselu jabuku, deda", rekla je Eilan. "Nisam ni pomislila da postanem bard!" Potom su svi zaćutali i slušali Diedu kako peva:
<BR>
<BR>&nbsp;&nbsp;&nbsp;&nbsp;&nbsp;Ptica u vazduhu reče mi zagonetku:
<BR>&nbsp;&nbsp;&nbsp;&nbsp;&nbsp;Riba je ptica što u moru leti,
<BR>&nbsp;&nbsp;&nbsp;&nbsp;&nbsp;Ptica je riba što kroz vazduh pliva.
<BR>
<BR>&nbsp;&nbsp;&nbsp;&nbsp;&nbsp;Dok je pesma trajala Reis je pozvala Mairi bliže sebi. "Jesu li Rimljani odveli još nekoga sem govedara?"
<BR>&nbsp;&nbsp;&nbsp;&nbsp;&nbsp;"Ne koliko ja znam, majko, ali Rodri je pošao za njima pre nego što sam stigla da pitam." Mairi je odmahnula glavom. "Rekao je da je većina ostalih kulučara pokupljena na severu."
<BR>&nbsp;&nbsp;&nbsp;&nbsp;&nbsp;"Taj matori krmak Karadak! Ili bi trebalo da kažem Klotinije, kako ga Rimljani zovu!" planuo je Sinrik. "Da je stara stenica ostala sa nama, Rimljani se nikada ne bi usudili da pošalju svoje legije u ovaj kraj zemlje - ali pošto svi odlaze ili kod Rimljana ili u Kaledoniju..."
<BR>&nbsp;&nbsp;&nbsp;&nbsp;&nbsp;"Budi miran!" oštro je rekla Dieda, prekinuvši pesmu. "Na kraju ćeš i ti morati na sever..."
<BR>&nbsp;&nbsp;&nbsp;&nbsp;&nbsp;"Tiho, deco", blago je rekla Reis. "Te porodične stvari svakako ne zanimaju našeg gosta." Ali Gaju je bilo jasno šta je zapravo mislila: nije bezbedno pričati o tome dok je u kući stranac.
<BR>&nbsp;&nbsp;&nbsp;&nbsp;&nbsp;"Ovaj kraj zemlje je sada mnogo mirniji nego proteklih godina", mirno je rekao Ardanos. "Rimljani misle da su nas ukrotili, i da sada vredimo tek za uterivanje poreza. Ali njihove najbolje trupe sada pokušavaju da pokore severnjake - i zato je ovde manje reda."
<BR>&nbsp;&nbsp;&nbsp;&nbsp;&nbsp;"Takav red nam nikad nije ni bio potreban", oštro je rekao Sinrik, ali Ardanos ga je ućutkao strogim pogledom.
<BR>&nbsp;&nbsp;&nbsp;&nbsp;&nbsp;Gaj se nagnuo malo napred. Bio je siguran da bi mu bilo mnogo bolje da ćuti, ali bio je i radoznao.
<BR>&nbsp;&nbsp;&nbsp;&nbsp;&nbsp;"Bio sam do nedavno u Devi", polako je rekao. "Tamo se priča da će imperator možda opozvati Agrikolu iz Albe, uprkos njegovim pobedama. Kažu da nema koristi traćiti ljude i zalihe na zauzimanje tako neplodne zemlje."
<BR>&nbsp;&nbsp;&nbsp;&nbsp;&nbsp;"Ne verujem da ćemo imati tu sreću", rekla je Dieda i prezrivo se nasmejala. "Rimljani možda zaista namerno povraćaju da bi napravili u stomaku mesta za još hrane; ali nijedan Rimljanin nikada nije odustao ni od pedlja osvojene zemlje!"
<BR>&nbsp;&nbsp;&nbsp;&nbsp;&nbsp;Gaj je zaustio da nastavi, ali se brzo predomislio. "Zar je Agrikola tako strašan?" upitala je Reis. "Zar zaista može da pokori čitavu Britaniju sve do severnog mora?"
<BR>&nbsp;&nbsp;&nbsp;&nbsp;&nbsp;Ardanos je iskrivio lice. "Govorkanja po Devi možda i sadrže zrnce istine; sumnjam da čak i rimski sakupljači poreza mogu da izvuku nešto od tamošnjih vukova i divljaka."
<BR>&nbsp;&nbsp;&nbsp;&nbsp;&nbsp;Dieda je iznenada zlobno pogledala Gaja. "Ti si živeo među Rimljanima", rekla je. "Možda možeš da nam kažeš zašto nam odvode muškarce i šta će sa njima biti?"
<BR>&nbsp;&nbsp;&nbsp;&nbsp;&nbsp;"Provincijski senatori plaćaju poreze u ljudima za kuluk. Verujem da će ih odvesti u rudnike olova u brdima Mendip", oprezno je rekao Gaj, "a šta će tamo biti s njima, to ne znam."
<BR>&nbsp;&nbsp;&nbsp;&nbsp;&nbsp;Ali znao je. Bičevanjem i slabom hranom pokušaće da im slome duh, a uštrojiće svakog ko bude pokušao da se odupre. Oni koji prežive marš biće oterani na rad u rudnike u kojima će ostati dok budu živi. Pobedonosni sjaj u Diedinim očima pokazao mu je da devojka zna da je nešto prećutao. Trgao se kad je Mairi počela da plače. Nikada nije sreo - niti je mislio da će sresti - nekoga ko ima veze sa kulučarima.
<BR>&nbsp;&nbsp;&nbsp;&nbsp;&nbsp;"Zar se ništa ne može učiniti?" uzviknula je Mairi.
<BR>&nbsp;&nbsp;&nbsp;&nbsp;&nbsp;"Ove godine nikako", odgovorio je starac.
<BR>&nbsp;&nbsp;&nbsp;&nbsp;&nbsp;"Niko tu ne može ništa", rekao je Gaj kao da se brani, "ali ne možeš poreći da su rudnici obogatili čitavu Britaniju..."
<BR>&nbsp;&nbsp;&nbsp;&nbsp;&nbsp;"Možemo da živimo i bez tog bogatstva", besno je rekao Sinrik. "Rim se bogati na vrhu, a porobljava na dnu."
<BR>&nbsp;&nbsp;&nbsp;&nbsp;&nbsp;"Nisu se samo Rimljani obogatili..." počeo je Gaj.
<BR>&nbsp;&nbsp;&nbsp;&nbsp;&nbsp;"Misliš li na izdajnike kao što je Klotinije?"
<BR>&nbsp;&nbsp;&nbsp;&nbsp;&nbsp;Reis se nagnula napred kao da bi da prekine razgovor koji je postao nezgodan, ali Sinrika ništa nije moglo da zaustavi.
<BR>&nbsp;&nbsp;&nbsp;&nbsp;&nbsp;"Ti koji si živeo među Rimljanima", besno je govorio, "znaš li kako je Klotinije Beloputi stekao svoje bogatstvo? Vodio je legije na Monu, ili si možda suviše Rimljanin da bi se sećao da je tamo nekada postojalo svetilište - Ostrvo žena - najsvetije mesto u Britaniji pre Paulinusovog dolaska?"
<BR>&nbsp;&nbsp;&nbsp;&nbsp;&nbsp;"Znao sam da je tamo bilo svetilište", oprezno je rekao Gaj, opet se naježivši jer je osetio opasnost. Za Rimljane je uništenje Mone bilo zasenjeno katastrofom pobune Icena, ali znao je da ne treba raspravljati o Moni u kući jednog druida, pogotovo otkako je Agrikola prethodne godine uništio ono malo otpora što je tamo ostalo.
<BR>&nbsp;&nbsp;&nbsp;&nbsp;&nbsp;"Kraj našeg ognjišta sedi bard", nastavio je Sinrik, "koji ume da peva o ženama Mone tako da ti srce prepukne!"
<BR>&nbsp;&nbsp;&nbsp;&nbsp;&nbsp;Druid je progovorio gotovo uglas sa njim. "Ne večeras, momče", a gospodarica kuće se nagnula napred. "Ne za mojim stolom; to nije priča za goste koji pokušavaju da večeraju", strogo je rekla.
<BR>&nbsp;&nbsp;&nbsp;&nbsp;&nbsp;Na osnovu toga Gaj je pretpostavio da pesma i nije toliko omiljena - ili je dovoljno ispolitizirana da bi razgovor o tome mogao biti nesiguran. Ali složio se sa mišljenjem barda; ovog časa uopšte nije bio raspoložen za slušanje o nasilju Rimljana.
<BR>&nbsp;&nbsp;&nbsp;&nbsp;&nbsp;Sinrik se trenutak durio, a onda se poluglasno obratio Gaju. "Ispričaću ti kasnije. Moja pomajka je možda u pravu; to nije priča koja se priča za večerom, pogotovo ne pred decom."
<BR>&nbsp;&nbsp;&nbsp;&nbsp;&nbsp;"Bolje bi nam bilo", rekla je Reis, "da pričamo o pripremama za svečanost Beltana." Na to su se Mairi i devojke, kao po komandi, udaljile od stola. Sinrik je ponudio ruku Gaju i pomogao mu da se vrati u krevet. Mladi Rimljanin je bio mnogo umorniji nego što je mislio; boleo ga je svaki mišić, i mada je bio rešen da ne zaspi dok dobro ne razmisli o svemu, ubrzo je već dremao.
<BR>
<BR>&nbsp;&nbsp;&nbsp;&nbsp;&nbsp;Tokom narednih nekoliko dana Gajevo povređeno rame je oteklo i vezalo ga za krevet, mučeći ga bolovima - ali Eilan, koja ga je predano negovala, rekla je da je ta neudobnost sitnica u poređenju sa bolešću koju je mogao da zaradi od onog prljavog koca.
<BR>&nbsp;&nbsp;&nbsp;&nbsp;&nbsp;Jedini podnošljivi trenuci bili su kada je, dva ili tri puta dnevno, Eilan - koja je izgleda odlučila da mu bude negovateljica - dolazila da mu donese jelo i da ga nahrani, pošto je jedva mogao da drži i kašiku, a kamoli da seče meso. Nije bio toliko blizak sa nekom ženom još otkako mu je umrla majka, i sve do sada nije shvatio koliko mu je ta bliskost nedostajala. Možda zato što je bila žena, ili zato što je pripadala narodu njegove majke, ili zbog nekog duhovnog srodstva koje ih je vezivalo, sa njom je zaista mogao da se opusti. U dugim satima između njenih dolazaka nije imao o čemu drugom da razmišlja, i svakog narednog dana je sve više čeznuo da je vidi.
<BR>&nbsp;&nbsp;&nbsp;&nbsp;&nbsp;Jednog jutra Sinrik i Reis su mu predložili da malo iziđe na sunce i pokuša da hoda. Mučno je hramao po dvorištu kad ga je našla mala Senara i izbrbljala kako ona i Eilan idu na livadu da beru cveće i pletu vence za sutrašnju svečanost Beltana.
<BR>&nbsp;&nbsp;&nbsp;&nbsp;&nbsp;U normalnim prilikama Gaju ne bi bilo nimalo zamimljivo da bere cveće sa decom; ali posle nekoliko dana u krevetu radovao bi se i izletu u štalu da gleda Mairi - ili i govedarku - kako muze krave. Zapravo, sve je veoma ličilo na izlet, jer pridružili su im se i Sinrik i Dieda. Devojke su zavitlavale Sinrika kao da im je rođeni brat, i natovarile su mu marame i korpu sa ručkom.
<BR>&nbsp;&nbsp;&nbsp;&nbsp;&nbsp;Senara je pratila Gaja; oslanjao se na nju teže nego što je želeo, ubeđujući sebe da joj samo udovoljava. Sinrik je lebdeo oko Diede kao da joj nije samo brat, i nešto su tiho razgovarali. Dok ih je gledao, Gaj se upitao jesu li obećani jedno drugom; nije dovoljno poznavao običaje ovog plemena, ali znao je da ne treba da im smeta.
<BR>&nbsp;&nbsp;&nbsp;&nbsp;&nbsp;Raširili su po travi sadržaj korpe; bilo je tu sveže pečenog hleba, isečenog hladnog pečenja, jabuka - prilično potamnelih i smežuranih - poslednjih iz zimske zalihe, kako rekoše devojke.
<BR>&nbsp;&nbsp;&nbsp;&nbsp;&nbsp;"Hajde da ti naberem malo bobica", skočila je Senara, osvrćući se, i Eilan je prsnula u smeh.
<BR>&nbsp;&nbsp;&nbsp;&nbsp;&nbsp;"Ludice, pa proleće je. Zar misliš da je naš gost koza pa da ga hraniš cvećem?"
<BR>&nbsp;&nbsp;&nbsp;&nbsp;&nbsp;Gaju je bilo svejedno šta ima za jelo; bio je iscrpljen.
<BR>&nbsp;&nbsp;&nbsp;&nbsp;&nbsp;Imali su malu mešinu soka od voća, i drugu sa sveže spravljenim pivom. Devojke ga nisu pile, tvrdeći da je suviše gorko; ali Gaju je veoma prijalo. Bilo je i slatkih kolača, koje je napravila Dieda. Ona i Sinrik delili su rog za piće, a Gaja su prepusitli ostalim sestrama.
<BR>&nbsp;&nbsp;&nbsp;&nbsp;&nbsp;Kada su se svi najeli do grla, Senara je napunila činiju vodom sa izvora sa ivice livade i rekla Eilani da pogleda hoće li se unutra pojaviti lice njenog dragana.
<BR>&nbsp;&nbsp;&nbsp;&nbsp;&nbsp;"To je staro sujeverje", rekla je Eilan, "a ja nemam dragana."
<BR>&nbsp;&nbsp;&nbsp;&nbsp;&nbsp;"Ja je imam", rekao je Sinrik, uzeo činiju i zagledao se u nju. "Hoće li mi voda pokazati tvoje lice, Dieda?"
<BR>&nbsp;&nbsp;&nbsp;&nbsp;&nbsp;Ona je prišla i provirila mu preko ramena. "Sve je to glupost", rekla je. Gaj je pomislio kako joj lepo stoji kad porumeni.
<BR>&nbsp;&nbsp;&nbsp;&nbsp;&nbsp;"Jesi li pogledala u vodu, Eilan?" navaljivala je Senara, vukući je za rukav.
<BR>&nbsp;&nbsp;&nbsp;&nbsp;&nbsp;"Mislim da je svetogrđe prizivati Boginju da nam ovako govori! Šta bi rekla Lianon?"
<BR>&nbsp;&nbsp;&nbsp;&nbsp;&nbsp;"Zar neko od nas mari za to?" upitala je Dieda uz čudan, okrutan osmeh. "Svi znamo da ona ne govori ništa što joj nisu naredili sveštenici."
<BR>&nbsp;&nbsp;&nbsp;&nbsp;&nbsp;"Tvoj otac mari", ozbijno je rekao Sinrik.
<BR>&nbsp;&nbsp;&nbsp;&nbsp;&nbsp;"Tačno", rekla je Dieda, "pa onda sigurno moraš i ti."
<BR>&nbsp;&nbsp;&nbsp;&nbsp;&nbsp;Senara nije odustajala. "Reci mi šta si videla u vodi, Dieda", piskavo je zahtevala.
<BR>&nbsp;&nbsp;&nbsp;&nbsp;&nbsp;"Mene", rekao je Sinrik. "Ili se bar nadam."
<BR>&nbsp;&nbsp;&nbsp;&nbsp;&nbsp;"Znači, ti ćeš nam stvarno biti brat", nasmešila se Senara.
<BR>&nbsp;&nbsp;&nbsp;&nbsp;&nbsp;"Zašto misliš da ću se oženiti njom?" nasmejao se Sinrik. "Prvo ćemo morati da razgovaramo sa vašim ocem."
<BR>&nbsp;&nbsp;&nbsp;&nbsp;&nbsp;"Zar misliš da će se on protiviti?" Dieda je odjednom bila puna strepnje, i Gaj je shvatio da biti kći Vrhovnog druida može biti možda još gore nego biti prefektov sin. "Da me je obrekao nekom drugom, dosad bi mi već rekao!"
<BR>&nbsp;&nbsp;&nbsp;&nbsp;&nbsp;"A za koga ćeš se ti udati, Eilan?" upitala je Senara. Gaj se nagnuo napred, sav pretvoren u uvo.
<BR>&nbsp;&nbsp;&nbsp;&nbsp;&nbsp;"Nisam razmišljala o tome", porumenela je Eilan. "Ponekad mi se čini da čujem Boginju - i možda bi trebalo da uđem u Šumsku kuću kao jedna od devica Proročanstva."
<BR>&nbsp;&nbsp;&nbsp;&nbsp;&nbsp;"Bolje ti nego ja", rekla je Dieda. "Nikad ti ne bih zavidela na takvom životu."
<BR>&nbsp;&nbsp;&nbsp;&nbsp;&nbsp;"Uf!" Senara je odmahnula glavom. "Zar bi zaista želela da živiš sasvim sama?"
<BR>&nbsp;&nbsp;&nbsp;&nbsp;&nbsp;"To bi bila ogormnna šteta", usudio se da kaže Gaj. "Zar ne postoji neko za koga bi želela da se udaš?"
<BR>&nbsp;&nbsp;&nbsp;&nbsp;&nbsp;Eilan ga je ćutke pogledala pre nego što je odgovorila. "Niko za koga bi me roditelji rado dali. A život u Šumskoj kući može da bude vrlo ispunjen. Svete žene uče sve vrste mudrosti i veštinu isceliteljstva."
<BR>&nbsp;&nbsp;&nbsp;&nbsp;&nbsp;Tako znači, pomislio je Gaj, želela bi da bude sveštenica-isceliteljka. Kao što je maločas i rekao, smatrao je da bi to bila grdna šteta za nekoga ko je obdaren tolikom lepotom. Eilan je bila potpuno drugačija od svega što je slušao o britanskim devojkama, za koje je mislio da su sve odreda iste kao Klotinijeva kći. Njegov otac je ponekad pominjao da ga je obrekao za ženidbu sa kćerkom nekog starog prijatelja, ali tu devojku nikada nije video.
<BR>&nbsp;&nbsp;&nbsp;&nbsp;&nbsp;Sada mu se činilo da bi bilo daleko korisnije da se oženi devojkom kao što je Eilan. Uostalom, i njegova majka je bila Britanka. Tako se zagledao u Eilan da je devojci postalo neprijatno.
<BR>&nbsp;&nbsp;&nbsp;&nbsp;&nbsp;"Imam li neku mrlju na licu?" upitala je. "Trebalo bi da počnemo da pravimo vence za svečanost." Naglo je skočila i pošla preko livade, koja je bila bukvalno prekrivena plavim, purpurnim i žutim cvećm. "Ne, nemoj zvončiće", rekla je Senari, koja ju je pratila u stopu. "Oni suviše brzo uvenu."
<BR>&nbsp;&nbsp;&nbsp;&nbsp;&nbsp;"Pokaži mi onda koje da berem", rekla je Senara. "Sviđaju mi se ove crvene orhideje - prošle godine sam videla da ih nose i sveštneice."
<BR>&nbsp;&nbsp;&nbsp;&nbsp;&nbsp;"Mislim da su njihove peteljke suviše krute za uplitanje, ali pokušaću", rekla je Eilan i uzela od Senare buket cveća. "Ne. Ne mogu da ih upletem; Lianonine devojke svakako znaju neku posebnu veštinu", zaključila je. "Da probamo sa jagorčevinom."
<BR>&nbsp;&nbsp;&nbsp;&nbsp;&nbsp;"To je tako obično", požalila se Senara, a Eilan se namrštila na nju.
<BR>&nbsp;&nbsp;&nbsp;&nbsp;&nbsp;"Šta se dešava na svečanosti?" upitao je Gaj da je odobrovolji.
<BR>&nbsp;&nbsp;&nbsp;&nbsp;&nbsp;"Goni se stoka između vatri, a Lianon priziva Boginju da prenese Proročanstva", objasnila je Eilan, ruku punih cveća.
<BR>&nbsp;&nbsp;&nbsp;&nbsp;&nbsp;"I ljubavnici se sreću kraj vatri", dodao je Sinrik, gledajući Diedu. "A obrečeni parovi objavljuju svoj zavet. Evo, Senara, probaj ovo."
<BR>&nbsp;&nbsp;&nbsp;&nbsp;&nbsp;"Njih sam već pokušala da upletem", požalila se Eilan, "ali drške su suviše krute. Dieda, da pokušam sa ovim pupoljcima?"
<BR>&nbsp;&nbsp;&nbsp;&nbsp;&nbsp;Starija devojka je klečala pred žbunom belog gloga u punom cvatu. Na pitanje se okrenula i ubola prst na trn. Sinrik je brzo prišao da joj poljubi prst, a ona je pocrvenela. "Da ti napravim venac, Sinriče?" brzo je upitala.
<BR>&nbsp;&nbsp;&nbsp;&nbsp;&nbsp;"Kako želiš." Tog časa je odnekud zagraktao gavran i Sinrik se naglo uozbiljio. "Šta to govorim? Sad ne bih smeo da razmišljam o vencima."
<BR>&nbsp;&nbsp;&nbsp;&nbsp;&nbsp;Gaj je primetio da je Dieda zaustila da ga upita zašto, i da se predomislila; upitao se da li je to zbog njegovog prisustva. Bacila je pupoljke i počela da sakuplja tanjire iz kojih su jeli. Eilan i Senara su dotle dovršile svoje vence.
<BR>&nbsp;&nbsp;&nbsp;&nbsp;&nbsp;"Reis će se jako ljutiti ako zaboravimo ijedan od ovih tanjira", naglasila je Dieda. "A vas dve bolje dokrajčite kolače."
<BR>&nbsp;&nbsp;&nbsp;&nbsp;&nbsp;Senara je uzela kolač, prelomila ga na pola i deo pružila Gaju.
<BR>&nbsp;&nbsp;&nbsp;&nbsp;&nbsp;"Sada kad smo podelili isti kolač, ti si gost na mom ognjištu", rekla je. "Kao da si mi brat."
<BR>&nbsp;&nbsp;&nbsp;&nbsp;&nbsp;"Ne budi smešna, Senara", ukorila ju je Eilan. "Gavene, ne daj joj da te gnjavi."
<BR>&nbsp;&nbsp;&nbsp;&nbsp;&nbsp;"O, pa pusti je", rekao je Gaj, "ne gnjavi me uopšte." Ponovo je pomislio na svoju mrtvu sestru, upitavši se kako bi mu izgledao život da je ona poživela. Dok je ustajao, malo se zateturao i Eilan je priskočila da ga uzme pod ruku, prepustivši vence Diedi.
<BR>&nbsp;&nbsp;&nbsp;&nbsp;&nbsp;"Bojim se da smo te izmorili, Gavene", rekla je. "Evo, osloni se na mene. Pazi, nemoj da zakačiš rame o nešto", upozorila ga je i blago ga udaljila od drveta.
<BR>&nbsp;&nbsp;&nbsp;&nbsp;&nbsp;"Eto, Eilan, pa ti si već postala sveštenica-isceliteljka", rekao je Sinrik. "Gavene, možeš da se osloniš na mene ako hoćeš. Doduše, Eilan je mnogo lepša od mene, pa je možda bolje da pomognem Diedi." Sav je sinuo i uzeo Diedu za ruku kad su krenuli stazom. "Mislim da treba da ideš pravo u krevet, čak i pre večere, Gavene. Eilan će ti doneti jelo. Suviše sam se trudio oko te ruke da bih te pustio da pokvariš sve moje napore."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
