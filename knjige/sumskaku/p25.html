<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Eilan se nije vratila u Vernemeton sve do marta, jer uprkos Kailejinom obećanju da će joj vratiti sina, potrajalo je dok se nije oporavila od šoka što ga je izgubila. Kad se najzad isplakala, shvatila je da, čak i kad joj ga vrate, više neće biti isto kao pre.
<BR>&nbsp;&nbsp;&nbsp;&nbsp;&nbsp;Posle nekoliko dana grudi su prestale da je bole i znala je da će sada druga žena hraniti njenog sinčića. Druga žena će ga privijati u sebe tokom dugih noćnih sati i tapšati ga po leđima da podrigne, druga žena će ga umirivati i druga će se baviti milim poslom kupanja čvrstog telašca. Neko drugi će se naginjati nad njegovom kolevkom i pevati uspavanke koje je naučila od majke. Ali ne Eilan. Nije mogla - nije smela - ili će izgubiti sve što je postigla s toliko patnje.
<BR>&nbsp;&nbsp;&nbsp;&nbsp;&nbsp;Da bi se prikrila promena, objavljeno je da je Vrhovna sveštenica bolesna, i jedne mračne noći Eilan se vratila u Šumsku kuću a Dieda je nestala, uputivši se na obuku za barda u Eriu, kako joj je obećano. Kad se bude vratila, nadale su se da će svi zaboraviti kako su u Vernemetonu nekada postojale dve devojke koje niko nije mogao da razlikuje. Pošto je Sinrik još bio u zarobljeništvu, bilo je nemoguće da Dieda ode kod njega, čak i da je to želela. Dieda se na kraju izgleda zadovoljila mogućnošću da uči od bardova iz zemlje koju Rim nikada nije ni taknuo.
<BR>&nbsp;&nbsp;&nbsp;&nbsp;&nbsp;Tek sada, kad se ponovo primila dužnosti sveštenice Proročanstva, Eilan je shvatila koliko će ubuduće biti izolovana. To je delom bilo posledica izdvojenosti nametnute Diedi tokom varke, ali takođe i njenog izmenjenog položaja. Pošto je imala na to pravo, Eilan je počastvovala Kaileju, Eilid, Mielin i mladu Senaru odabravši ih da je služe, ali ostale sveštenice je uglavnom viđala samo na svečanostima.
<BR>&nbsp;&nbsp;&nbsp;&nbsp;&nbsp;Šumska kuća je nekada povremeno pružala zaklon ženama i deci, kao Senari, kojima je bila potrebna pomoć. Stoga je bilo neobično, ali ne i nečuveno, kada su primili mladu ženu po imenu Lia i bebu, kojoj je bila dojilja; Vrhovni druid ih je doveo i smestio u kolibu kraj sušnice za bilje, gde su obično odsedali posetioci. Nije bilo čudno ni što je Kaileja često nosila bebu kod Vrhovne sveštenice, govoreći da će se možda razvedriti ako podrži malo dete.
<BR>&nbsp;&nbsp;&nbsp;&nbsp;&nbsp;Posle prve radosti ponovnog susreta, Eilan je neko vreme neprekidno plakala; činilo joj se da je Gaven, sad kad ga Lia doji, nekako postao više Liino dete nego njeno. Ali ipak joj se činilo kao čudo što je Ardanos, čak i pod pritiskom, ipak održao datu reč. Ponekad se pitala kako ga je Kaileja ubedila, ali nije se usuđivala da pita.
<BR>&nbsp;&nbsp;&nbsp;&nbsp;&nbsp;Naravno, njeni česti susreti sa detetom pokrenuli su govorkanja. Kaileja je bila dovoljno oprezna da je poverila staroj Latis - u strogom poverenju - da dete pripada Eilaninoj sesti Mairi, da mu se otac ne zna, i da je poslato ovamo zato što Mairi pomišlja na ponovnu udaju. Priču je za nedelju dana čuo ceo Vernemeton, baš kao što su i želele. Ali iako je poneko još verovao da je beba zapravo Diedina, niko nije ni pomišljao da je Eilanina. A dečko je ubrzo postao opšti ljubimac.
<BR>&nbsp;&nbsp;&nbsp;&nbsp;&nbsp;Eilan se osećala krivom što je narušila ugled i svoje sestre i devojke koja joj je bila kao sestra. No, ipak su obe pristale, makar i sa oklevanjem. Mnogo je gora bila patnja što ne sme da prizna svoje dete. Ali to nije smela - i nije htela - i kako je proticala nedelja za nedeljom, priznanje je bilo sve više i više nemoguće.
<BR>&nbsp;&nbsp;&nbsp;&nbsp;&nbsp;Eilani se činilo da vreme protiče vrlo polako; Ardanos se vratio iz Deve, i gotovo se cerio dok joj je saopštavao da se Macelijev sin oženio kćerkom prokuratora u Londiniumu. Znala je da se to mora desiti, ali jedva je zadržala suze, mada je odlučila da Ardanosu nikada ne pruži zadovoljstvo da je vidi kako plače.
<BR>&nbsp;&nbsp;&nbsp;&nbsp;&nbsp;Morala je da veruje da su i ona i Gaj doneli ispravnu odluku, ali stalno je pomišljala na ženu koju je i nehotice zamišljala kao svoju suparnicu. Da li je lepa? Da li joj on govori reči ljubavi, barem ponekad? Eilan je majka njegovog sina prvenca; da li mu to išta znači? Ili ju je zaboravio? A ako jeste, kako će ona to saznati?
<BR>&nbsp;&nbsp;&nbsp;&nbsp;&nbsp;No, vreme je proticalo - kao i uvek, bez obzira šta ljudi činili da to zaborave - i bližila se svečanost Beltana, kada će opet morati da postane glas Proročanstva.
<BR>&nbsp;&nbsp;&nbsp;&nbsp;&nbsp;Eilan je mislila da su je sve sumnje napustile kada je postala Vrhovna sveštenica. Možda su joj se sada vraćale zbog deteta. U mračnim noćnim satima pitala se da li će ovog puta biti kažnjena zbog počinjenog svetogrđa, mada je preko dana tvrdila samoj sebi da, ako je preživela prvi put, Boginja teško da će sada biti uvređena. Ako je Moć koju je osetila prilikom proglašenja samo varka, onda je odbila Gaja bez ikakvog razloga. Ali ako Ardanos zaista ne veruje u Boginju kojoj služi, onda on, a ne ona, čini svetogrđe. Ako namerava da ostane u ovoj ulozi, bilo je neophodno da sazna da li je lažan prevod Vrhovnog druida ili sama Boginja.
<BR>&nbsp;&nbsp;&nbsp;&nbsp;&nbsp;Dok se pripremala i pročišćavala, palo joj je na pamet da bi bilo mnogo dramatičnije kada bi iz zlatne činije pila pred okupljenim svetom, pa je odlučila da razgovara o tome sa Ardanosom kad ga vidi sledeći put. On se odmah složio sa promenom, i kao da se čudio što ona razmišlja o takvim stvarima.
<BR>&nbsp;&nbsp;&nbsp;&nbsp;&nbsp;Ovog puta je Eilan sama pripremila bilje koje će popiti, i izvršila je neke izmene; zadržala je bilje koje pojačava vizije, a izostavila je ono koje odvaja čula od volje. Ispalo je da je bila živo svesna dubokog ćutanja koje se spustilo na masu. Osećala je njihovo poštovanje i iščekivanje. Mogla je da ih razume. Znala je da ljudi reaguju na njenu lepotu jače nego na Lianonin izbledeli šarm. Ali mora da je i Lianon nekada bila mlada i veoma lepa. Da li je Proročanstvo ikada bilo nešto više od predstave koju vode sveštenici, na čelu sa njenim dedom? Prvi put kad je ona sedela u stolici Proročanstva, Moć koja je govorila kroz nju bila je stvarna.
<BR>&nbsp;&nbsp;&nbsp;&nbsp;&nbsp;Ispila je napitak, i osetila kako je obuzima poznato talasanje transa. Sećala se kako je napitak delovao ranije, pa se skljokala u stolici, držeći oči poluotvorene, kako Ardanos ne bi video u njenom pogledu sjaj razuma. Kad je Vrhovni druid počeo napev prizivanja, ona je bila svesna uputstava umetnutih u čaroliju. Bilo joj je jasno šta on želi - i zašto.
<BR>&nbsp;&nbsp;&nbsp;&nbsp;&nbsp;Sada je shvatila zašto Ardanos želi sveštenicu Proročanstva koja se ne oslanja na inspiraciju. I ranije ga je slušala kako govori o dobrobitima koje će snaći Britaniju pod uticajem civilizacije Rima. Zapravo, sećala se da je govorio o tome i ono veče u kući njenog oca, kada još nisu znali ko je zaista Gaj. Pa, barem niko ne može optužiti Vrhovnog druida za nedoslednost.
<BR>&nbsp;&nbsp;&nbsp;&nbsp;&nbsp;Kad se poslednji put videla sa Gajem, saznala je dovoljno da bi se složila kako - za sada - Ardanos možda ima i pravo. Ako se mudro koristi, Proročanstvo može da bude moćno sredstvo za donošenje mira Britaniji. Dok god je Ardanos Vrhovni druid, i dok god njegovu politiku vodi istinska mudrost, možda ovo što čini sa njom i nije veliki greh. Ali ako Eilan želi da bude nešto više od njegovog instrumenta, moraće da sazna šta se dešava u svetu, van zidova Šumske kuće. Vrhovna sveštenica Vernemetona mogla bi da bude mnogo uticajnija od običnog Glasa Proročanstva. Ako shvati šta radi njen deda, i ona će preuzeti odgovornost za odluku da li da sarađuje ili ne, i dokle u tome da ide.
<BR>&nbsp;&nbsp;&nbsp;&nbsp;&nbsp;Eilan je verovala da je prošli put kroz nju govorilo nešto više od njene skrivene volje. Ali nijedno ljudsko biće ne može preneti svu snagu Boginje. Kada božanski duh posedne telo, on ne postaje samo bliži smrtnicima, nego i sam preuzima neka od ogrtaničenja koja važe za to telo; mora se raditi sa onim što se ima.
<BR>&nbsp;&nbsp;&nbsp;&nbsp;&nbsp;Boginjo, pomozi mi! uzviknuo je njen duh. Ako te ima, Gospo, ako nisi samo varka, pokaži mi kako da vršim Tvoju volju!
<BR>&nbsp;&nbsp;&nbsp;&nbsp;&nbsp;Ardanosovo prizivanje se završilo, ali iščekivanje u masi je raslo. Kad se sa vatri podigao dim svetog bilja, Eilan je osetila da iza nje narasta Prisustvo.
<BR>&nbsp;&nbsp;&nbsp;&nbsp;&nbsp;Gospo, u Tvojim sam rukama. Eilan je udahnula i prepustila se. Učinilo joj se da je grle meke ruke, ali istovremeno je znala da njeno telo čvrsto sedi, i da Ona čija moć sada teče kroz nju posmatra Ardanosa uz blistavi osmeh.
<BR>&nbsp;&nbsp;&nbsp;&nbsp;&nbsp;Pazi se, deda! pomislila je. Zar ne vidiš ko je došao? Ali on se okrenuo ka narodu, predvodeći ih u prizivanju, i znala je da ne može da vidi. Potom je usmerila svest ka unutra. Boginjo, imaj milosti! uviknuo je njen duh. On radi za dobro svog naroda - daj mu mudrosti da učini ono što treba - svih nas radi!
<BR>&nbsp;&nbsp;&nbsp;&nbsp;&nbsp;U tišini mesta na kome se obrela, učinilo joj se da čuje odgovor.
<BR>&nbsp;&nbsp;&nbsp;&nbsp;&nbsp;"Kćeri, ja čuvam svu soju decu, čak i kad se svađaju; i u svim vremenima je tako, a ne samo u ovom u kome ti živiš. Moja Svetlost može biti vaša tama; vaša zima može biti uvod u Moje proleće. Hoćeš li prihvatiti to, da može doći veće dobro?"
<BR>&nbsp;&nbsp;&nbsp;&nbsp;&nbsp;"Hoću, ali ne napuštaj me, jer Ti si sve što imam", odgovorila je, i Glas se ponovo začuo u njoj.
<BR>&nbsp;&nbsp;&nbsp;&nbsp;&nbsp;"Kako da te ostavim - zar ne znaš da te volim onoliko koliko ti voliš svoje dete?"
<BR>&nbsp;&nbsp;&nbsp;&nbsp;&nbsp;Okružila ju je Gospina ljubav. Eilan se svesno zagnjurila u nju kao u majčin zagrljaj. Odnekud iz velike daljine bila je svesna Ardanosovih pitanja. Sećala se odgovora koje joj je naložio da izgovori, ali oni joj se više nisu činili važni. Imala je saznanje; znala je šta je odgovarala, ali Ona koja je izgovarala te reči, ovog puta na jeziku naroda, nije bila njoj poznata Eilan.
<BR>&nbsp;&nbsp;&nbsp;&nbsp;&nbsp;Nije znala koliko dugo je to trajalo. U stanju u kome se sad nalazila vreme nije uopšte postojalo. Ali ipak, došao je trenutak kad je začula da je zovu po imenu. Jeknula je i pokušala da se okrene. Zašto da se vraća? No, svež vazduh kojim su je hladili i nekoliko kapi vode što su joj pale na lice i ruke nisu se mogli zanemariti. Ponovo su je prizvali u njeno telo.
<BR>&nbsp;&nbsp;&nbsp;&nbsp;&nbsp;Stresla se i jeknula, i odjednom je opet postala ona, Eilan, ponovo, zagledana raširenim očima u zadivljena lica naroda oko sebe.
<BR>&nbsp;&nbsp;&nbsp;&nbsp;&nbsp;Ardanos je upućivao svet da se mirno raziđu. U njegovom zadovoljnom osmehu gotovo se mogla naslutiti izveštačenost.
<BR>&nbsp;&nbsp;&nbsp;&nbsp;&nbsp;Ne shvata, pomislila je Eilan. Misli da je sam sve izveo... Ali ako Vrhovni druid ne shvata moć Boginje kojoj tvrdi da služi, nije njen posao da ga prosvetljuje. Mogla je samo verovati da Gospa zna šta radi, i da će nastaviti da bdi nad njima.
<BR>
<BR>&nbsp;&nbsp;&nbsp;&nbsp;&nbsp;Gaj je prve mesece braka proveo boreći se protiv svesti da je sve zasnovano na laži. Podozrevao je da Julija mnogo više voli činjenicu da je udata nego njega, ali bila je vedra i prijatna, i dok god je on posvećivao pažnju njenim rečima, izgledala je zadovoljna njime. Mogao je samo da se zahvali bogovima što je ona toliko nedužna, ili možda toliko neosećajna, da ne shvata kako odnos između muškarca i žene treba da bude mnogo dublji.
<BR>&nbsp;&nbsp;&nbsp;&nbsp;&nbsp;Licinije, koji je smatrao da mladi par ne treba razdvajati tokom prve godine braka, uredio je da Gaj bude postavljen za edila, zaduženog za vladine zgrade u Londiniumu, što mu je omogućavalo da stekne iskustvo u javnim poslovima, a što će mu biti korisno za kasniju karijeru. Isprva se bunio jer nije imao potrebna znanja, i pitao se da li mu je tast uredio ovaj posao samo zato da bi Julija i dalje vodila domaćinstvo, ali ustanovio je da je, mada su robovi i slobodnjaci koje je imao u službi bili sasvim sposobni da sami obavljaju posao, potreban autoritet čoveka na položaju kako bi se upravljalo njima. Postepeno je shvatao kako ga je detinjstvo, provedeno u slušanju oca kako razrešava probleme kakvi nastaju u velikom utvrđenju, sasvim dobro pripremilo za ovu vrstu poslova.
<BR>&nbsp;&nbsp;&nbsp;&nbsp;&nbsp;"Uživaj u vremenu koje sada provodiš sa Julijom, momče moj", govorio je Licinije, tapšući ga po ramenu, "jer ubuduće ćete prilčno često biti razdvojeni, pogotovo ako dobiješ dužnost u Dakiji ili na nekoj drugoj isturenoj granici." Obojica su znali da put unapređenja vodi po čitavoj imperiji; dugotrajna služba na mestu logorskog prefekta ili prokuratora dobijala se samo na kraju karijere.
<BR>&nbsp;&nbsp;&nbsp;&nbsp;&nbsp;Ovo su bile ključne godine, kada ime koje mladić sebi stvara - a i veze - određuju koliko visoko će se uspeti. Gaj će uskoro morati da provede neko vreme u samom Rimu; jedva je čekao. U međuvremenu, trudio se da shvati način delovanja vlasti u umanjenoj slici prestonice u kakvu se pretvarao Londinium.
<BR>&nbsp;&nbsp;&nbsp;&nbsp;&nbsp;Godina je protekla mnogo brže nego što je očekivao. Iz Rima su povremeno pristizale uznemirujuće vesti. Imperator je uredio da ga izaberu za konzula na narednih deset godina, i za doživotnog cenzora, kao dodatak moćima koje je već imao. Patriciji su mračno mumlali da je to zavera kako bi stekao kontrolu nad Senatom, ali nisu preduzimali ništa drugo, jer u tom času vojska je bila sasvim zadovoljna svojim imperatorom, koji im je podigao plate za trećinu. Kao oficir, Gaj je bio zadovoljan time, ali bilo je jasno odakle vetar duva. Domicijan je, čak i više od svojih prethodnika, smatrao preostale demokratske institucije Rima zastarelim, i svakako neprijatnim.
<BR>&nbsp;&nbsp;&nbsp;&nbsp;&nbsp;Nekoliko meseci posle venčanja, Licinije je uzeo tutora - najviše zbog Julije, kako je rekao - kako bi naučila bolje grčki i uglađeniji latinski. Gaj je, na svoju veliku žalost, takođe bio zamoljen da prisustvuje časovima. "Ako pođeš u Rim, biće neophodno da dobro govoriš grčki, a i otmeniji latinski", rekao mu je tast.
<BR>&nbsp;&nbsp;&nbsp;&nbsp;&nbsp;Gaj se, pogođen, pobunio. Macelije mu je od najranijeg detinjstva uzimao tutore, i govorio je latinski jednako tečno kao i maternji jezik majčinog keltskog plemena.
<BR>&nbsp;&nbsp;&nbsp;&nbsp;&nbsp;"Običan latinski mi je sasvim dobar", izjavio je.
<BR>&nbsp;&nbsp;&nbsp;&nbsp;&nbsp;"Za vojni logor je svakako dovoljno dobar", usprotivila se Julija, "ali veruj mi, pred Senatom ti je bolje da govoriš keltski nego tim vulgarnim narečjem iz Deve."
<BR>&nbsp;&nbsp;&nbsp;&nbsp;&nbsp;Gaj je već zaustio da kaže kako govori latinski jednako dobro kao Macelije; ali činjenica je da se Macelije nikada nije obraćao senatorima u Rimu. A neće mu škoditi da nauči ni jezik svih obrazovanih ljudi u svetu, a to će uvek biti grčki. No, časovi nisu dugo trajali. Krajem leta Julija je zatrudnela, i toliko često joj je bilo muka da je tutor otpušten.
<BR>&nbsp;&nbsp;&nbsp;&nbsp;&nbsp;Gaj je tada već govorio sa kućnim robovima grčki kad god bi bio u prilici, naročito sa Haris, Julijinom služavkom, koja je bila rođena baš na Apolonovom ostrvu, Mitileni. Jedan od slobodnjaka koji je sada radio za njega došao je u Britaniju kao sekretar bivšeg guvernera, i bilo mu je vrlo milo da zaradi nekoliko dodatnih sesteraca popravljajući Gajev naglasak i zadajući mu da prepisuje Ciceronove govore kako bi popravio latinski stil.
<BR>&nbsp;&nbsp;&nbsp;&nbsp;&nbsp;Bio je čvrsto odlučio da će, kada Julija rodi dete i dovoljno se oporavi da nastavi sa časovima, biti daleko ispred nje.
<BR>&nbsp;&nbsp;&nbsp;&nbsp;&nbsp;I tako je proticala zima. Do prve godišnjice braka, Julijine mučnine su jenjale. Nije se pobunila kad je njen otac predložio da Gaj pođe u lov na veprove po šumama severno od Londiniuma, kao pratnja bogatom senatoru koji se zanimao za trgovinu vinom i koji je tvrdio da je preduzeo rizično putovanje sve dovde samo radi lova. Licinije nije mnogo cenio njegove veštine, ali priznavao mu je političku moć, i odlučio je da mu polaska dodelivši mu kao pratioca rođenog zeta.
<BR>&nbsp;&nbsp;&nbsp;&nbsp;&nbsp;Juliji uopšte nije smetalo što će biti odsutan; zapravo, pomalo joj je laknulo što je otišao iz kuće. Kao i većina muškaraca, Gaj je izgleda smatrao kako je svako priznavanje slabosti zapravo molba za pomoć. Pošto nije mogao da joj pomogne, a i pošto je zapravo bio razlog njenog stanja, stalno se vređao kad bi pomenula mučnine ili strepnje. Ni njen otac nije bio mnogo bolji, a bila je suviše ponosna da bi se poveravala robinjama.
<BR>&nbsp;&nbsp;&nbsp;&nbsp;&nbsp;I tako je, istog jutra čim je Gaj otišao u lov, Julija potražila Junonin hram. Njena služavka, Haris, bunila se što će ići peške čitavim čutem, ali Julija je znala da bi joj truckanje u kočijama ili njihanje u nosiljci samo ponovo izazvali mučninu.
<BR>&nbsp;&nbsp;&nbsp;&nbsp;&nbsp;Nije joj smetalo ni što je evnuh u hramu rekao da će morati da sačeka dok sveštenica bude imala vremena za nju; unutrašnjost hrama bila je polumračna i sveža posle ulične prašine i buke, i bilo joj je sasvim prijatno da sedi tu neko vreme, zagledana u obojeni kip.
<BR>&nbsp;&nbsp;&nbsp;&nbsp;&nbsp;Domina Dea... počela je da se moli. Mislila sam da će biti lako. Ali kad misle da ih ne čujem, robinje pričaju o ženama koje su umrle na porođaju. Ne bojim se toga, Boginjo, ali šta ako moja beba umre? Šta ako sam kao moja majka, koja je rodila samo jedno dete koje je živelo duže od godine? Moj otac ima političku moć a Gaj ume da vodi bitke. Ali ja jedino mogu da im dam naslednika. Spustila je veo na lice da se ne bi videlo kako plače. Pomozi mi da rodim zdravog sina... molim te, Boginjo, molim te!
<BR>&nbsp;&nbsp;&nbsp;&nbsp;&nbsp;Trgla se kad joj je evnuh dotakao rame, a onda je brzo obrisala oči i pošla za njim u unutrašnje odaje, ne obazirući se na uporni bol u krstima.
<BR>&nbsp;&nbsp;&nbsp;&nbsp;&nbsp;Junonina sveštenica bila je srednjih godina, a bojila je lice da bi izgledala mlađa, i nemo je procenjivala Julijine haljine i nakit. Pozdravila ju je sa tolikom toplinom da je Julija odmah postala oprezna.
<BR>&nbsp;&nbsp;&nbsp;&nbsp;&nbsp;"Bojiš se rađanja." Sveštenica ju je potapšala po ruci. "A to ti je prvo dete, i sasvim je prirodno da se plašiš..."
<BR>&nbsp;&nbsp;&nbsp;&nbsp;&nbsp;Julija je malo ustuknula, oprezno je odmeravajući. Zar sveštenica ne razume da se ona ne plaši za sebe?
<BR>&nbsp;&nbsp;&nbsp;&nbsp;&nbsp;"Želim sina", počela je, i zakašljala se kad ju je zapahnuo oblak mirisa kad se sveštenica nagnula ka njoj.
<BR>&nbsp;&nbsp;&nbsp;&nbsp;&nbsp;"Naravno. I ako prineseš ponude, Boginja će ti pomoći."
<BR>&nbsp;&nbsp;&nbsp;&nbsp;&nbsp;"Kakvu životinju bi trebalo da kupim za žrtvu?"
<BR>&nbsp;&nbsp;&nbsp;&nbsp;&nbsp;"Pa, draga..." Žena je otvoreno pogledala njeno prstenje. "Toga imamo sasvim dovoljno. Ali upravo grade ogroman Izidin hram na dokovima, i bilo bi šteta da Junona ostane kao neka siromašna rođaka. Sigurno će ti dati sve što želiš ako ponudiš bogat dar njenom svetilištu."
<BR>&nbsp;&nbsp;&nbsp;&nbsp;&nbsp;Julija je piljila u nju, jer suviše je dobro shvatila, i s naporom je ustala. "Razumem", suvo je rekla. "Sad moram da idem, ali hvala na dobrom savetu."
<BR>&nbsp;&nbsp;&nbsp;&nbsp;&nbsp;Okrenula se, poželevši da je dovoljno visoka da to izvede upečatljivo, i izišla iz sobe, ostavivši sveštenicu da zuri za njom. Dok je prelazila preko praga, bol u leđima pretvorio se u strašan grč od koga je na trenutak izgubila dah.
<BR>&nbsp;&nbsp;&nbsp;&nbsp;&nbsp;"Gospo moja..." Haris je pružila ruke da joj pomogne.
<BR>&nbsp;&nbsp;&nbsp;&nbsp;&nbsp;"Idi i nađi mi nosiljku", rekla je Julija, držeći se za stub. "Izgleda da ću se ipak voziti kući."
<BR>
<BR>&nbsp;&nbsp;&nbsp;&nbsp;&nbsp;Gaj se vrato u grad tek kasno uveče, pošto se postarao da ugledni gost dobije trofej koji je želeo, i oprostivši se sa njim s dosta olakšanja. Kada je ušao u kuću, zatekao je opšti haos; tokom njegovog odsustva, Julija je imala prevremeni porođaj i rodila mu je kći. Vest je čuo od Licinija, koji je rekao da je sve bilo gotovo za sat ili dva, i da Julija sad spava.
<BR>&nbsp;&nbsp;&nbsp;&nbsp;&nbsp;Bio je trenutak da se nazdravi rođenju njegovog prvog deteta, kako reče Licinije, podižući prašnjavu amforu sa grčkim pečatom. Gaju je bilo jasno da je njegov tast već poodavno počeo da slavi.
<BR>&nbsp;&nbsp;&nbsp;&nbsp;&nbsp;"Ne znam kako da ti se zahvalim za ovaj veliki dar", rekao je pomalo pripito. "Oduvek sam želeo da postanem deda; i makar da je dete samo žensko, to mi nimalo ne smeta; Julija mi je bila dobra kao četrdeset sinova, i dovela je i tebe u porodicu. Sledeće dete će svakako biti dečak."
<BR>&nbsp;&nbsp;&nbsp;&nbsp;&nbsp;"Nadam se da imaš pravo", rekao je Gaj. Ako ne bude tako, neće biti njegovom krivicom, jer on je već začeo jednog sina.
<BR>&nbsp;&nbsp;&nbsp;&nbsp;&nbsp;"Sklonio sam ovo vino kad se Julija rodila, da ga popijem kad mi se rodi prvo unuče", rekao je Licinije, skidajući pečat. "Pij sa mnom, sine; i nemoj ga pokvariti sipajući previše vode u njega."
<BR>&nbsp;&nbsp;&nbsp;&nbsp;&nbsp;Gaj nije večerao i mnogo radije bi uzeo pehar piva, činiju pasulja i pečeno pile, ali pošto je domaćinstvo bilo u potpunom neredu znao je da će biti srećan ako uspe da uhvati nekog roba koji bi mu doneo hladnog mesa i hleba. Pomirio se da ode u krevet napola pijan, i pridružio se Liciniju.
<BR>&nbsp;&nbsp;&nbsp;&nbsp;&nbsp;"Za tvoju kći", rekao je Licinije. "Neka bi ti bila dobra kao što je Julija bila meni."
<BR>&nbsp;&nbsp;&nbsp;&nbsp;&nbsp;Gaj je ispio, a onda je starac predložio zdravicu za sina. Gaj se zagrcnuo, ali njegov tast je mirno nastavio. "Dogodine ćeš sigurno dobiti i sina."
<BR>&nbsp;&nbsp;&nbsp;&nbsp;&nbsp;"Pa da, naravno."
<BR>&nbsp;&nbsp;&nbsp;&nbsp;&nbsp;No, dok je podizao pehar, Gaj je mislio na Eilan i sina koga mu je ona već rodila. Dečak sada ima godinu dana. Da li je prohodao? Da li mu je ono tamno paperje postalo zlatna kosa?
<BR>&nbsp;&nbsp;&nbsp;&nbsp;&nbsp;A onda su, naravno, morali da nazdrave Juliji; da nije došla služavka sa vešću da može da je vidi, Gaj bi se zaista napio. Zadovoljan zbog prekida, pošao je za služavkom u spavaću sobu.
<BR>&nbsp;&nbsp;&nbsp;&nbsp;&nbsp;Julija mu se učinila veoma sitna, sitna i bleda. U rukama je držala čvrsto umotano dete.
<BR>&nbsp;&nbsp;&nbsp;&nbsp;&nbsp;Julija ga je pogledala i počela da plače. "Tako mi je žao. Toliko sam želela da ti rodim sina - bila sam tako sigurna..."
<BR>&nbsp;&nbsp;&nbsp;&nbsp;&nbsp;Odobrovoljen pomišlju na Eilan i njenog sina, daleko na zapadu, sagnuo se da je poljubi. "Nemoj plakati", rekao je. "Dobićemo sina sledeći put, ako bogovi požele."
<BR>&nbsp;&nbsp;&nbsp;&nbsp;&nbsp;"Onda je prihvataš?"
<BR>&nbsp;&nbsp;&nbsp;&nbsp;&nbsp;Robinja je podigla bebu i pružila je, i svi su ga gledali sa iščekivanjem. Gaju je trebalo malo vremena da shvati šta treba da čini pa je uzeo bebu, prilično nespretno. Zagledao se u zgužvano lišce, očekujući plimu nežnosti koja ga je zahvatila kad je uzeo u ruke svog sina. Ali sada je osetio jedino čuđenje, jer činilo mu se nemogućim da nešto ovako sitno bude i stvarno. Uzdahnuo je.
<BR>&nbsp;&nbsp;&nbsp;&nbsp;&nbsp;"U ime svojih predaka, priznajem ovo dete za svoju kći", glasno je rekao. "Ime će joj biti Macelija Severina."
<BR>
<BR>&nbsp;&nbsp;&nbsp;&nbsp;&nbsp;Odmah po Beltanu, Bendeigid je zatražio prijem kod Gospe od Vernemetona. Eilan se dotle uklopila u ulogu Vrhovne sveštenice, ali ipak joj se činilo čudnim što rođeni otac traži dozvolu da je poseti. Ipak, poslala je jednako zvaničan odgovor da će ga rado primiti, i kada se pojavio u njenoj spoljašnjoj odaji tog popodneva bila je spremna da ga srdačno primi.
<BR>&nbsp;&nbsp;&nbsp;&nbsp;&nbsp;Istinu govoreći, Eilan se uopšte nije osećala toliko srdačno. Nije mogla da zaboravi da je upravo zbog očevog odbijanja čak i da razmisli o njenom braku sa Gajem dospela u položaj da, iako uživa sve udobnosti i počasti, polako postaje stranac rođenom sinu. Udesila je da Gaven to popodne bude daleko od očiju i ušiju. Bendeigid svakako zna da Mairi nije rodila još jedno dete, a Gaven je sve više ličio na svog oca.
<BR>&nbsp;&nbsp;&nbsp;&nbsp;&nbsp;Pripremila je krčag vode, koju je Senara upravo donela sa Svetog kladenca, i dala znak Hjuu da pusti posetioca unutra. Pružalo joj je izvesno zadovoljstvo da se njen telohranitelj nadvija nad njima. Mislila je da će se kao predmet gotovo pseće odanosti osećati neprijatno, jer Hju je sa zahvalnošću preneo odanost na nju čim se pojavila iz ritualne izdvojenosti i počela da se ponovo kreće, ali nikada joj nije smetao. Jednostavno je bio tu, i postepeno je počela da joj se dopada lakoća kojom je on mogao da se otrese gostiju, ili, kao sada, da ih zadivi.
<BR>&nbsp;&nbsp;&nbsp;&nbsp;&nbsp;"Čime mogu da ti služim, oče?" hladno je upitala, ne ustavši iz stolice. Upotrebila bi taj isti ton pred svakim visokim druidom. I zaista, vreme provedeno na severu promenilo je Bendeigida. I dalje je bio snažan čovek, ali prigodna čvrstina koje se sećala sada se istopila i on je sav bio od kostiju i tetiva.
<BR>&nbsp;&nbsp;&nbsp;&nbsp;&nbsp;Bendeigid je naglo zastao, čudno je pogledavši. Upitala se šta li vidi na njoj. Sigurno ne kći koje se sećao. Lice koje je videla kad bi se zagledala Sveto jezerce izgubilo je detinjastu zaobljenost, a patnje i odgovornost dodali su naznake opeznosti njenim senovitim očima. No, ti neprimetni znaci zrelosti sigurno su manje upadljivi nego zlatni ornamenti i polumesec između obrva.
<BR>&nbsp;&nbsp;&nbsp;&nbsp;&nbsp;Mada je podigla sa lica široki veo od tankog, tamnoplavog platna, on joj je i dalje ostao prebačen preko ramena. Nastavila je da koristi veo na isti način kao što je činila Dieda da bi potpomogla varku; a kada je došlo vreme da je mogla da ga ostavi, već se navikla na njegovu zaštitu. Kao da joj je davao prizvuk autoriteta; svakako joj je povećavao tajanstvenost.
<BR>&nbsp;&nbsp;&nbsp;&nbsp;&nbsp;"Samo sam želeo da ti izrazim poštovanje, kćeri - ili bi trebalo da kažem Gospo", odvratio je druid. "Davno smo se poslednji put sreli. Hteo sam da se uverim da si dobro..."
<BR>&nbsp;&nbsp;&nbsp;&nbsp;&nbsp;Trebalo ti je puno vremena, mračno je pomislila Eilan. No, videla je da protekle godine nisu bile nežne ni prema njemu. Nije izgledao sitniji samo zbog prisustva ogromnog Hjua; kosa mu je potpuno osedela, i imao je nove bore oko usta i očiju. Oduvek je bio strog, ali sada su mu oči gorele tamnim plamenom.
<BR>&nbsp;&nbsp;&nbsp;&nbsp;&nbsp;Bendeigid je prihvatio srebrom okovanu drvenu ćasu koju mu je pružila, pa je seo na klupu. Eilan je sela u veliku izrezbarenu stolicu.
<BR>&nbsp;&nbsp;&nbsp;&nbsp;&nbsp;"To sigurno nije jedini razlog što si došao ovamo, oče", mirno je rekla.
<BR>&nbsp;&nbsp;&nbsp;&nbsp;&nbsp;"Lianon je bila stara." Zagledao se u ćasu, a onda ponovo u nju. "Mogu da razumem zašto nije želela da joj zemlju rastrza rat - i da je možda baš zato Boginja proteklih nekoliko godina savetovala mir. Ali sada je nastupilo novo vreme i imamo novu sveštenicu. Jesi li čula za bitku na planini koju Rimljani zovu Graupius? Znaš li da su zemlje Votadina pretvorene u pustinju u kojoj jedva opstaje šačica preživelih, jedino što je ostalo od nekada velikog plemena?"
<BR>&nbsp;&nbsp;&nbsp;&nbsp;&nbsp;Eilan je oborila pogled. Zaista je čula za bitku, od jednog učesnika u njoj, a Gaj joj je pričao kako su se u zimu izgladneli preživeli pojavili na kapijama tvrđave moleći za hranu. Činjenica je da su Rimljani okupatori, ali znala je da su poražena plemena u očajanju palila svoja sela i ubijala svoje životinje kako ne bi pali Rimljanima u ruke.
<BR>&nbsp;&nbsp;&nbsp;&nbsp;&nbsp;"Ti koja si Glas Boginje, reci mi - suze robinja padaju kao kiša, a krv naših pobijenih ratnika vrišti iz zemlje, kako to da ih Ona ne čuje? Zašto Boginja ne odgovara na naše molitve, i zašto Proročanstva i dalje savetuju da održavamo ovaj bedni mir?"
<BR>&nbsp;&nbsp;&nbsp;&nbsp;&nbsp;Naglo je ustao, pružio ruke ka njoj, i Hju je teško koraknuo u sobu. Eilan je duboko udahnla da sakrije zaprepašćenje zbog tog gesta i brzo dala znak telohranitelju da se udalji. Oduvek je smatrala da je njen otac upućen u savete koje daje Vrhovni druid. Je li moguće da on ni ne zna kako je Ardanos sve ove godine manipulisao Proročanstvima?
<BR>&nbsp;&nbsp;&nbsp;&nbsp;&nbsp;"Moj otac svakako zna da ja samo izgovaram Proročanstva onako kako su mi data", rekla je umirujućim glasom. Ako zna, rekla sam mu istinu - a ako ne zna, nisam mu rekla ništa što već ne zna.
<BR>&nbsp;&nbsp;&nbsp;&nbsp;&nbsp;I zaista, ono što je rekla bilo je veća istina nego što je i Ardanos znao, jer iako je Ardanos prevodio njene odgovore na pitanja onako kako je njemu odgovaralo, kad bi je Boginja ispunila i obratila se pravo narodu, to se Boginja slagala ili se nije slagala sa politikom Vrhovnog druida. Dosad su, u najmanju ruku, Njeni saveti bili dovoljno miroljubivi, pa ih Ardnos nije dovodio u pitanje.
<BR>&nbsp;&nbsp;&nbsp;&nbsp;&nbsp;Bendeigid je ustao i počeo nervozno da hoda po sobi. "Onda te moram ubediti da se moliš Boginji da nas osveti. Duhovi žena sa Mone i dalje traže odmazdu."
<BR>&nbsp;&nbsp;&nbsp;&nbsp;&nbsp;Eilan se namrštila. "Je li te Sinrik poslao da mi to kažeš?" Znala je da ga je Gaj zarobio, i da mu je spasao život pretvorivši ga u taoca, ali nije znala šta mu se desilo potom.
<BR>&nbsp;&nbsp;&nbsp;&nbsp;&nbsp;"Bio je zarobljen", namrštio se njen otac. "Hteli su da ga pošalju u Rim da zabavi imperatora, ali on je ubio čuvare i pobegao."
<BR>&nbsp;&nbsp;&nbsp;&nbsp;&nbsp;"Gde je sad?" upitala je, pomalo uznemirena. Ako ga Rimljani sada uhvate, najbolje čemu bi se od njih mogao nadati bila bi brza smrt.
<BR>&nbsp;&nbsp;&nbsp;&nbsp;&nbsp;"Ne znam", oprezno je rekao druid. "Ali na severu raste veliki gnev, kćeri. Rimljani se povlače. Gavranovi nisu svi pobijeni u tom boju, i rane im se zaceljuju. Ako Boginja ne podigne zemlju protiv Rimljana, budi sigurna da Sinrik hoće."
<BR>&nbsp;&nbsp;&nbsp;&nbsp;&nbsp;"Ali ja govorim samo onima koji dođu na svečanosti kod Brda devica", rekla je Eilan sa nelagodnošću. "To su najviše Kornovi i Ordivici, poneki Dement ili Silur, i ponekad divlji narodi iz bregova. Kakve veze mi imamo sa Kaledonijom?"
<BR>&nbsp;&nbsp;&nbsp;&nbsp;&nbsp;"Zar je moguće da na shvataš koliki je tvoj uticaj?" Pogledao ju je u lice. "Rimljani su nam uzeli zemlje, preobratili naše poglavare i zabranili većinu naših verskih svečanosti. Proročanstvo, ovde u Vernemetonu, jedno je od retkih stvari koje su nam ostale, i ako ti misliš da se reči Boginje ne ponavljaju sa kraja na kraj Britanije, onda si budala!"
<BR>&nbsp;&nbsp;&nbsp;&nbsp;&nbsp;On ne zna da Ardanos utiče na Proročanstvo, pomislila je tog časa Eilan, ali podozreva. Dok glumi neznanje ne može je otvoreno zamoliti za pomoć u podizanju nemira. Ali stvari će svakako doći i dotle.
<BR>&nbsp;&nbsp;&nbsp;&nbsp;&nbsp;"Bila sam veoma izdvojena..." tiho je rekla. "Ali naiđe poneki hodočasnik da se pomoli na Svetom kladencu. Neka oni koji imaju novosti dođu da piju vode na svaki mladi mesec, i ako sveštenica pod velom koja im priđe pomene gavranove, neka razgovaraju s njom tamo."
<BR>&nbsp;&nbsp;&nbsp;&nbsp;&nbsp;"Oh, kćeri! Znao sam da nećeš izdati svoje poreklo!" uzviknuo je on, a pogled mu je omekšao. "Reći ću Sinriku..."
<BR>&nbsp;&nbsp;&nbsp;&nbsp;&nbsp;"Reci mu da ništa ne obećavam", prekinula ga je, "ali ako želiš da se molim Boginji za pomoć, moram znati šta da tražim! Ne mogu ti obećati šta će Ona odgovoriti..."
<BR>&nbsp;&nbsp;&nbsp;&nbsp;&nbsp;Bendeigid je morao da se zadovolji time. Eilan je dugo sedela zamišljena i kada je otišao. Sinrik očito čini sve što može da pokrene pobunu, a bez njene podrške sigurno neće uspeti.
<BR>&nbsp;&nbsp;&nbsp;&nbsp;&nbsp;Ali druid je sada očito shvatio da je ona odrasla žena i da će sama donositi svoje odluke. Gotovo da je vredelo tolike patnje susresti se sa njim u tako nadmoćnom položaju. Ali uz tu moć ide i odgovornost koju nije mogla da izbegne, pogotovo što može doći dan kada će njeni otac i usvojeni brat stajati suočeni preko bojnog polja sa ocem njenog deteta.
<BR>
<BR>&nbsp;&nbsp;&nbsp;&nbsp;&nbsp;Kako je Julijina ćerkica rasla, počeli su da je zovu Cela, jer se činilo smešnim da nešto tako sićušno ima tako dugo ime. Ali Gaj je uzalud čekao onu vezu koju je osetio sa malim Gavenom čim ga je prvi put video u Eilaninom naručju. Da li je to možda nešto što se oseti samo između oca i prvorođenog sina? Ili je to zato što ničim nije bio vezan za devojčicinu majku?
<BR>&nbsp;&nbsp;&nbsp;&nbsp;&nbsp;No, Juliji izgleda nije bilo čudno što se on ne zanima mnogo za žensko dete. Cela je bila mirna beba, koja je uskoro nagovestila da će biti lepa, i bila je dedina mezimica. Julija je provodila sa bebom mnogo vremena, oblaćeći je u divno vezenu odeću, što se Gaju činilo kao traćenje vremena, a kada je malenoj bilo godinu dana Julija je opet bila trudna. Ovog puta bila je potpuno uverena da će biti dugo željeni sin. Prorok, koga su ispitali u Julijino ime, obećao je rođenje sina, ali Gaj nije bio tako uveren.
<BR>&nbsp;&nbsp;&nbsp;&nbsp;&nbsp;Na kraju, doduše, ipak nije morao da se pati sa ženom tokom čitave trudnoće. Ratovi u Daciji su loše krenuli. Gaj je osetio bol kad je čuo da će Druga legija biti povučena i da će uništiti novoizgrađenu tvrđavu na severu. Pretpostavljao je da je postalo jasno kako sever nikada neće moći da zadrže bez velikih ulaganja ljudi i materijala, većih nego što bi imperija mogla sebi da dopusti. Mnogo života bi bilo spašeno, mračno je pomislio Gaj, da su imali dovoljno razuma da to uvide pre tri godine!
<BR>&nbsp;&nbsp;&nbsp;&nbsp;&nbsp;Počeo je da provodi slobodno vreme u vojnom odseku, osluškujući novosti. Na imperatorovo naređenje, novi guverner, Salustije Lukulus, naredio je da se najsevernije tvrđave napuste, da se zidovi poruše a drvena građa spali kako ne bi ostalo ništa što bi neprijatelju bilo od koristi. Dvadeseta legija domarširala je sa severa i smestila se u stari logor u Glevumu, ali niko nije znao koliko dugo će to trajati.
<BR>&nbsp;&nbsp;&nbsp;&nbsp;&nbsp;Na kraju je Druga legija prebačena iz Deve u Daciju. Macelije je objavio da je prestar da bi tapkao preko pola imeprije, odlučio je da je vreme da se povuče u penziju i da počne da planira novu kuću u Devi. No, Gaja je iznenadio poziv novog komandanta legije, da im se pridurži. Najviše ga je iznenadila činjenica da se čak ni Licinije nije protivio kad je saopštio kako bi voleo da prihvati ponudu.
<BR>&nbsp;&nbsp;&nbsp;&nbsp;&nbsp;"Nedostajaćeš nam, momče", rekao je starac, "ali vreme je da se postaraš za karijeru, sad pošto si zasnovao porodicu. Zar nisam upravo zato širio Londiniumom hvalospeve o tebi? Šteta što nećeš biti tu za rođenje tvog drugog deteta, ali to se moglo i očekivati. Nemoj brinuti za Juliju - ja ću paziti na nju. Ti vrši svoju dužnost i vrati se ovenčan slavom!"
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
