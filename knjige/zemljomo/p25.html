<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. PUTOVANJE
<P>&nbsp;&nbsp;&nbsp;&nbsp;&nbsp;Sakrio je bio svoj brodić u pećini u podnožju velikog, stenovitog kopna, koje su seljaci iz obližnjeg sela zvali Rt Oblaka, i jedan od njih im je za večeru dao činiju riblje čorbe. Sišli su niz okomite stene na obalu u poslednji smiraj natmurenog dana. Pećina je, u stvari, bila uska pukotina koja je zalazila u stenu oko tridesetak stopa; peskovito tle u njoj je bilo vlažno, jer je ležalo tik iznad najvišeg nivoa plime. Otvor joj se mogao videti sa pučine, i Ged je zato rekao da ne pale vatru, da ih ne bi videli ribari koji noću love ribu u malim čamcima oko obale, da ih radoznalost ne namami da dođu. Tako su polusmrznuti legli na pesak, koji je među prstima delovao tako meko, a bio tvrd kao kamen ispod umornog tela. I Tenar je osluškivala more, kako huči i šišti povlačeći se, a onda se opet razbija o stenje nekoliko metara ispod otvora pećine, i kako grmi još miljama na istok, duž obale. Ponavljalo je i ponavljalo iste zvuke, a ipak nikad nisu bili potpuno isti. Nijednog trenutka nije počivalo. Na svim obalama, svih zemalja u celom svetu, podizalo se i razbijalo o stenje svojim neumornim valovima, i nijednog trenutka nije prestajalo, i nikad nije bilo nepomično. Pustinja, planine: one su bile nepomične. Nisu bez prestanka puštale krike tim monotonim, snažnim glasom. More je govorilo bez prestanka, ali njegov jezik joj je bio stran. Nije ga razumela.
<BR>&nbsp;&nbsp;&nbsp;&nbsp;&nbsp;Pri prvim zracima sivog jutarnjeg neba, kad se plima povukla, ona se probudi iz nelagodnog sna i vide kako čarobnjak izlazi iz pečine. Posmatrala ga je kako hoda, bosonogog i opasanog ogrtača, po stenju crnom i čupavom od algi, tražeći nešto na obali. Vratio se i pećina se za trenutak zamrači, kad je ulazio. "Uzmi", reče joj on, pružajući joj punu šaku nečeg vlažnog i odvratnog, nalik na crveno kamenje i narandžaste usne.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Dagnje sa stenja. A ove dve su ostrige, još ukusnije. Vidi - ovako ćeš." Malim bodežom sa njenog prstena za ključeve, koji mu je bila pozajmila još u planinama, otvorio je jednu školjku i pojeo narandžasto meso dagnje, sa morskom vodom umesto preliva.
<BR>&nbsp;&nbsp;&nbsp;&nbsp;&nbsp;"Zar se ne kuvaju? Jedeš ih žive!"
<BR>&nbsp;&nbsp;&nbsp;&nbsp;&nbsp;Nije smela da ga gleda, dok je on, pokajnička lica, ali uporan, nastavljao da otvara i jede školjke, jednu po jednu.
<BR>&nbsp;&nbsp;&nbsp;&nbsp;&nbsp;Kad je završio, vratio se u pečinu i prišao čamcu, koji je ležao s kljunom napred, uzdignut od peska i poduprt sa nekoliko panjeva koje je more nanelo na obalu. Tenar je prethodne noći sumnjičavo razgledala čamac, ništa ne shvatajući. Bio je mnogo veći nego što je ona zamišljala da čamac treba da bude; tri puta duži od njene visine. bio je pun nekih predmeta za koje nije znala čemu služe, i izgledao je opasno. Sa obe strane nosa (tako je nazvala pramac čamca) bilo mu je naslikano po jedno oko; i onako, u polusnu, stalno je imala osećanje da taj čamac bulji u nju.
<BR>&nbsp;&nbsp;&nbsp;&nbsp;&nbsp;Ged je malo preturao po čamcu pa izađe, noseći nešto u rukama; paket tvrdog hleba, dobro umotan da bi ostao suv. Ponudio joj je veliki komad.
<BR>&nbsp;&nbsp;&nbsp;&nbsp;&nbsp;"Nisam gladna."
<BR>&nbsp;&nbsp;&nbsp;&nbsp;&nbsp;On se zagleda u njeno natmureno lice.
<BR>&nbsp;&nbsp;&nbsp;&nbsp;&nbsp;Sklonio je hleb, umotavši ga kao i pre, a onda sede na zemlju, na ulazu u pećinu. "Još otprilike dva sata dok se plima ne vrati", objasni joj. "Onda možemo da isplovimo. Loše si provela noć, zašto sad malo ne odspavaš?"
<BR>&nbsp;&nbsp;&nbsp;&nbsp;&nbsp;"Nisam sanjiva."
<BR>&nbsp;&nbsp;&nbsp;&nbsp;&nbsp;On ništa ne odgovori. Sedeo je tako, okrenut prema njoj profilom, prekrštenih nogu u mračnom uglu pečine; blistavo talasanje i nadolaženje mora bilo je u pozadini, iza njega, sa one tačke u dnu pečine, odakle ga je ona posmatrala. Sedeo je nepomično. Miran kao samo kamenje. Mir se širio iz njega, kao krogovi oko kamenja bačenog u vodu. Njegovo čutanje nije više bilo samo odsustvo govora, već se beše pretvorilo u nešto po sebi, kao tišina u pustinji.
<BR>&nbsp;&nbsp;&nbsp;&nbsp;&nbsp;Posle dugog vremena Tenar ustade i priđe ulazu u pećinu. On se nije micao. Ona spusti pogled na njegovbo lice. Kao da je izliveno od bakra - ukočeno; ali crne oči nisu bile zatvorene, već oborene naniže, a usta spokojna.
<BR>&nbsp;&nbsp;&nbsp;&nbsp;&nbsp;Bio je isto tako neshvatljiv kao i more.
<BR>&nbsp;&nbsp;&nbsp;&nbsp;&nbsp;Gde se sada nalazi, kojim putevima duha se trenutno kreće? Nikako joj nije polazilo za rukom da drži korak s njim.
<BR>&nbsp;&nbsp;&nbsp;&nbsp;&nbsp;On ju je naterao da pođe za njim. Pozvao ju je po imenu, i ona mu je dopuzala do ruke, onako kako mu je divlji pustinjski zeka prišao iz mraka. I sada, kad je dobio prsten, sada kad su grobnice bile u ruševinama i njihova sveštenica ostala zauvek krivokletnica, sada mu više nije bila potrebna i on je odlazio tamo gde ona neće moći za njim. Nije hteo da ostane s njom. Obmanuo ju je, sada će je i napustiti.
<BR>&nbsp;&nbsp;&nbsp;&nbsp;&nbsp;Ona ispruži ruku i hitrim pokretom istrže mu iz pojasa mali čelični bodež koji mu beše dala. Njegova reakcija, međutim, bila je koliko i opljačkanog kamenog kipa.
<BR>&nbsp;&nbsp;&nbsp;&nbsp;&nbsp;Oštrica bodeža je bila dugačka samo četiri inča i naoštrena samo s jedne strane; bila je to minijatura žrtvenog noža. Bio je deo opreme Sveštenice Grobnica, koja je morala da ga nosi zajedno sa prstenom s ključevima obešenim o pojas od konjskih struna, kao, uostalom, i još neke stvari kojima nije znakla namenu. Nikada nije upotrebila taj bodež jedino ga je prilikom jedne od igara izvođene u vreme mladog meseca bacala u vazduh i ponovo hvatala, ispred Prestola. Volela je tu igru; bila je veoma brza, bez muzičke pratnje, i samo je vlastitim topotom nogu održavala ritam. Redovno bi se posekla, dok nije naučila, vežbajuči, da svaki put uhvati nož za dršku. Kratko sečivo je bilo dovoljno oštro da raseče prste do kosti, ili da preseče vratnu arteriju. Ipak će i dalje služiti svojim Gospodarima, iako su je izdali i odrekli je se. Oni će joj voditi ruku u poslednjem činu mraka. Prihvatiće žrtv.
<BR>&nbsp;&nbsp;&nbsp;&nbsp;&nbsp;Okrenula se prema čoveku, držeći nož u ruci, skriven iza kuka. Dok je to činila, on polako podiže glavu i pogleda je. Imao je u očima izraz nekoga ko se vratio izdaleka, nekoga ko je video grozne stvari. Lice mu je bilo mirno, ali ispunjeno bolom. Dok je netremice gledao u nju, kao da je sve jasnije i jasnije vidi, izraz na licu mu se razvedri i on najzad izgovori "Tenar", kao da je pozdravlja, i podiže ruku da dodirne izbušenu i išaranu srebrnu traku oko njene ruke. Učinio je to kao da traži utehu, s puno poverenja. Nije obratio pažnju na bodež u njenoj ruci. Zatim skrenu pogled ka talasima, koji su ključali duboko dole, na stenju, i s naporom izgovori: "Vreme je... Vreme da krenem."
<BR>&nbsp;&nbsp;&nbsp;&nbsp;&nbsp;Na zvuk njegovog glasa iz nje nestade sav bes. Uplaši se.
<BR>&nbsp;&nbsp;&nbsp;&nbsp;&nbsp;"Sada ih ostavljaš sa sobom, Tenar. Odlaziš u slobodu", reče on, skočivši na noge, odjednom snažno i vešto. Proteglio se i opet čvrsto pritegao pojas svog ogrtača. "Pomozi mi oko čamca. Postavljen je na panjeve, kao na valjke. Tako je, gurni... još jednom. Tako, tako, dosta. Sad se spremi da uskočiš u njega kad kažem hop. Ovo je nezgodno mesto za porinuće - još jednom. Tako! Uskači!" I uskočivši i sam za njom, prihvati je u trenutku kad je izgubila ravnotežu, postavi da sedne na dno čamca, sam stade čvrsto, raširenih nogu, i stojeći uz vesla vešto prebaci brod preko stenja na jednom velikom talasu koji se povlačio, pa momo urlajućeg, penom natopljenog rta isplovi na otvoreno more.
<BR>&nbsp;&nbsp;&nbsp;&nbsp;&nbsp;Učvrstio je vesla kada već behu dobrano odmakli od plićaka, i podigao katarku. Čamac je izgledao veoma mali, sada, kada je ona bila u njemu, a more svuda oko njih.
<BR>&nbsp;&nbsp;&nbsp;&nbsp;&nbsp;Razvio je jedro. Sva oprema je izgledala kao da je već dugo korištena i u lošim prilikama, iako je tamnocrveno jedro bilo veoma brižljivo okrpljeno, a čamac čist i doteran kako samo može biti. Bili su nalik na svog vlasnika: putovali su daleko i s njima se nije uvek nežno postupalo.
<BR>&nbsp;&nbsp;&nbsp;&nbsp;&nbsp;"Sad," reče on, "sad smo odmakli, sad smo već daleko, sad smo očigledno otišli, Tenar. Osećaš li to?"
<BR>&nbsp;&nbsp;&nbsp;&nbsp;&nbsp;I osećala je. Neka crna ruka, koja joj je čitavog života stezala srce, konačno je nestala. Ali nije osećala onakvu radost, kao u planinama. Spustila je glavu u ruku i zaplakala, i obrazi su joj bili slani i mokri. Plakala je za izgubljenim godinama svog života u robovanju beskorisnom zlu. Plakala je od bola, zato što je bila slobodna.
<BR>&nbsp;&nbsp;&nbsp;&nbsp;&nbsp;Počela je da saznaje težinu slobode. Sloboda je bila teško breme, veliki i neobičan teret s kojim se duh morao nositi. Nije to bilo lako. Nije sloboda dar koji se poklanja, već izbor koji se čini, a izbor može biti težak. Put vodi naviše, u pravcu svetlosti; ali natovareni putnik možda nikada neće stići do njegovog kraja.
<BR>&nbsp;&nbsp;&nbsp;&nbsp;&nbsp;Ged ju je pusti da plače, ne izgovorivši ni jednu utešnu reč; nije progovorio ni kad je završila sa suzama i sedeći u brodu posmatrala nisko, modro kopno Atuana kako nestaje za njom. Lice mu je bilo strogo i napeto, kao da je sasvim sam; starao se o jedru i kormilu, hitro i ćutke, stalno gledajući ispred sebe.
<BR>&nbsp;&nbsp;&nbsp;&nbsp;&nbsp;Popodne joj pokaza rukom na desnu stranu od sunca, ka kojem su upravo plovili. "Ono je Karego-at", reče on, i Tenar ugleda prateći pogledom njegovu ruku, udaljena brda nalik na oblake i ogromno ostrvo Bogokralja. Autan već davno beše nestao iza njihovih leđa. Srce joj je bolo teško kao kamen. Sunce joj je tuklo u oči, kao zlatni čekić.
<BR>&nbsp;&nbsp;&nbsp;&nbsp;&nbsp;Za večeru su imali suvog hleba i dimljene ribe, čiji je ukus Tenar bio odvratan, i vodu iz bureta u čamcu, koje Ged beše napunio na jednom potoku još na Rtu Oblaka, pethodne večeri. Ledena zimska noć se brzo spustila na more. Daleko na severu ugledali su za trenutak kako trepere neka svetla, žute svetlosti ognjišta u dalekim selima na obalama Karego-ata. Ubrzo, međutim, i nona nestadoše, utonuše u sumaglicu koja se dizala iznad okeana i oni nestadoše sami u noći bez zvezda, ploveći nad morskim dubinama.
<BR>&nbsp;&nbsp;&nbsp;&nbsp;&nbsp;Ona se sklupča na fari; Ger leže na pramcu, podmetnuvši pod glavu pljosnatu čuturicu umesto jastuka. Čamac se ravnomerno kretao napred; niski talasi su mu pljuskali oko bokova, iako je samo slabi dašak vetra dopirao s juga. Tu, na pučini, daleko od kamenitih obala, i more je ćutalo; zašaputalo bi pomalo samo kad zapljusne čamac.
<BR>&nbsp;&nbsp;&nbsp;&nbsp;&nbsp;"Ako vetar dolazi s juga", reče Tenar, šapućući jer je tako činilo more, "zar to ne znači da čamac plovi na sever?"
<BR>&nbsp;&nbsp;&nbsp;&nbsp;&nbsp;"Da, osim ako nam smer nije izazvan iskošenošću jedra. Ali, ja sam u jedra ubacio magijski vetar, u pravcu zapada. Do sutra ujutro trebalo bi da izađemo iz kargijskih voda. Onda ću ga pustiti da se kreće pomoću prirodnog vetra."
<BR>&nbsp;&nbsp;&nbsp;&nbsp;&nbsp;"Da li održava kurs sam od sebe?"
<BR>&nbsp;&nbsp;&nbsp;&nbsp;&nbsp;"Da", ozbiljno odgovori Ged, "pod uslovom da dobije odgovarajuća uputstva. Ne treba mu mnogo. Bio je na otvorenom moru, iza najudaljenijeg ostrva Istočnog Prostranstva; bio je i na Selidoru, tamo gde je poginuo Eret-Akbe, najdalje na zapadu. Mudar je to i vešt čamac, taj moj Dalekovidi. Možeš mu verovati."
<BR>&nbsp;&nbsp;&nbsp;&nbsp;&nbsp;Devojka je ležala u čamcu, nošenom magijom preko ogromnih dubina, i gledala u mrak. Provela je život tako, gledajući u mrak; ali ovo je bila mnogo prostranija tama, ta noć na okeanu. Nije imala kraja. Nije imala krova. Prostirala se i preko zvezda. Nikakve zemaljske sile nisu je mogle pokrenuti. Postojala je pre svetlosti, a biće tu i kada svetlosti više ne bude. Bila je pre života, i biće i posle njega. Prostirala se još dalje od zla.
<BR>&nbsp;&nbsp;&nbsp;&nbsp;&nbsp;Ona progovori, u tami: "Da li je onoostrvce gdje si dobio amajliju u ovom moru?"
<BR>&nbsp;&nbsp;&nbsp;&nbsp;&nbsp;"Da", odgovori njegov glas u mraku. "Tu negde. Verovatno južno odavde. Nebih mogao opet da ga nažem."
<BR>&nbsp;&nbsp;&nbsp;&nbsp;&nbsp;"Znam ko je bila ona starica što ti je dala prsten."
<BR>&nbsp;&nbsp;&nbsp;&nbsp;&nbsp;"Znaš?"
<BR>&nbsp;&nbsp;&nbsp;&nbsp;&nbsp;"Čula sam tu priču. Spada u ono što Prva sveštenica treba da zna. Tar mi ju je ispričala, prvi put kad je Kosil bila prisutna, a drugi put i opširnije kad smo ostale nasamo; poslednje što mi je ispričala pre nego što je umrla. U Hapanu je postojala jedna plemićka kuća, koja se borila protiv napredovanja Prvosveštenika u Avabatu. Osnivač te dinastije je bio kralj Toreg, i među blagom koje je ostavio naslednicima nalazila se i ta polovina prstena, koju mu je poklonio Eret-Akbe.
<BR>&nbsp;&nbsp;&nbsp;&nbsp;&nbsp;Sve je to ispričano u Podvizima Aret-Akbe. Tamo se kaže... na vašem jeziku se kaže: "Kad je prsten bio prelomljen, jedna polovina je ostala u ruci Prvosveštenika Intatina, a druga u ruci junaka. Prvosveštenik je svoju polovicu poslao Bezimenima, Prastarim silama Zemlje iz Atuana, i ona je dospela u mrak, u nedođinu. Ali Eret-Akbe svoju polovinu beše stavio u ruke device Tiarat, ćerke mudroga kralja, govoreći: "Neka ostane na svetlosti, i bude miraz device, neka ostane u ovoj zemlji dok ne nađe svoju drugu polovinu." Tako je govorio junak, pre nego što je otplovio na zapad.
<BR>&nbsp;&nbsp;&nbsp;&nbsp;&nbsp;I tako je po svoj prilici njegov prsten jedna ćerka te kuće nasleđivala od druge, tokom svih ovih godina. Nije nestao, kao što je mislio tvoj narod. Ali kada su Prvosveštenici sebe proglasili za Bogokraljeve, kuća Torega je postajala sve slabija i siromašnija. I, na kraju, kako mi je rekla Tar, ostalo je samo dvoje dece, dečak i devojčica, od plemićke loze Torega. Bogokralj u Avabatu u to vreme bio je otac sadašnjeg našeg Bogokralja. Dao je da se deca ukradu iz njihove palate u Hapanu. Uplašio se od jednog proročanstva koje je kazivalo da će Carstvo propasti zbog jednog potomka Torega od Hapana. Zato je naredio da se deca ukradu i odnesu na pusto i zabačeno ostrvo, negde usred mora, i da tamo budu ostavljena bez ičega sem svoje odeće i malo hrane. Plašio se da ih ubije nožem, omčom ili otrovom; bili su kraljevske krvi, a ubistvo kralja povlači za sobom prokletstvo, čak i kad to bogovi čine. Deca su se zvala Enser i Antil. Antil je bila ona starica koja ti je dala polovinu prstena."
<BR>&nbsp;&nbsp;&nbsp;&nbsp;&nbsp;On je dugo ćutao. "Znači tako je priča dobila kraj i početak" reče on najzad, "kao što je i prsten postao opet ceo. Ali, to je surova priča, Tenar. Deca, ono ostrvo, starac i starica koje sam video... Jedva su poznavali ljudski govor."
<BR>&nbsp;&nbsp;&nbsp;&nbsp;&nbsp;"Hoću nešto da te zamolim."
<BR>&nbsp;&nbsp;&nbsp;&nbsp;&nbsp;"Zamoli me."
<BR>&nbsp;&nbsp;&nbsp;&nbsp;&nbsp;"Ne želim da odem na Unutrašnje kopno, u Hevnor. Meni tamo nije mesto, u velikim gradovima, među stranim svetom. Ja ne pripadam ni jednoj zemlji. Izdala sam svoj narod. Sad više nemam svoj narod. I učinila sam veliko zlo. Iskrcaj me na neko pusto ostrvo i ostavi me tamo, kao što su ostavili kraljevu decu; na zabačeno i pusto ostrvo, gde nema ljudi, gde nema nikoga. Ostavi me, i ponesi prsten u Hevnor. On pripada tebi, ne meni. Nema nikakve veze sa mnom. A nema ni tvoj narod. Ostavi me da budem sama!"
<BR>&nbsp;&nbsp;&nbsp;&nbsp;&nbsp;Polako, postepeno, ali ipak na njeno iznenađenje, u tami pred njom poče da se rađa svetlo, nalik na mesečinu; čarobna svetlost koja je nastajala kad god on naredi. Zadržala se na kraju njegovog štapa, koji je držao uspravno, dok je sedeo na pramcu i gledao je u lice. Srebrnim sjajem oblila je donji deo jedra, otvore za vesla, daske i njegovo lice. Gledao ju je pravo u oči.
<BR>&nbsp;&nbsp;&nbsp;&nbsp;&nbsp;"Kakvo si to zlo učinila, Tenar?"
<BR>&nbsp;&nbsp;&nbsp;&nbsp;&nbsp;"Naredila sam da tri čoveka budu zatvorena u sobu ispod Prestola i tako umru od gladi. Umrli su od gladi i žeđi. Umrli, i bili sahranjeni u Podgrobnici. Kamenovi su im pali na grobove,"
<BR>&nbsp;&nbsp;&nbsp;&nbsp;&nbsp;"Ima li još?"
<BR>&nbsp;&nbsp;&nbsp;&nbsp;&nbsp;"Manan."
<BR>&nbsp;&nbsp;&nbsp;&nbsp;&nbsp;"Njegova smrt ide meni na dušu."
<BR>&nbsp;&nbsp;&nbsp;&nbsp;&nbsp;"Ne ide. On je poginuo zato što me je voleo, i bio mi odan. Mislio je da će me tako zaštititi. On je bio čovek koji mi je držao mač nad vratom. Kad sam bila mala, uvek me je tešio kad sam... kad sam plakala..." Ona opet ućuta jer je suze zagušiše, ali nije više htela da plače. Šake su joj bile čvrsto stegnute u crnim naborima njene rize. "Nikad nisam bila dobra prema njemu", dodade ona. "Neću u Hevnor. Neću s tobom. Nađi neko ostrvo gde niko ne dolazi, i iskrcaj me tamo, i ostavi me. Zločin se mora iskupiti. Ja nisam slobodna."
<BR>&nbsp;&nbsp;&nbsp;&nbsp;&nbsp;Meko svetlo, posivelo od morske sumaglice, titralo je između njih.
<BR>&nbsp;&nbsp;&nbsp;&nbsp;&nbsp;"Slušaj, Tenar. Slušaj me dobro. Bila si kao pehar ispunjen zlom. To zlo je izliveno. Nema ga. Sahranjeno je u vlastitoj grobnici. Nikada nisi bila stvorena za surovost i tamu; bila si stvorena da nosiš u sebi svetlost, kao što zapaljena lampa sadrži i daje drugima svoju svetlost. Našao sam lampu nezapaljenu; neću je ostaviti na pustom ostrvu, kao običnu stvar koju čovek nađe, pa posle baci. Odvešću te u Hevnor i reći vladarima Zemljomorja: Pogledajte! U carstvu mraka našao sam svetlost, dušu svetlosti. Ona je učinila da jedno prastaro zlo bude uništeno. Ona me je vratila iz groba. Ona je učinila da ono što je slomljeno bude opet celo, i tamo gde je vladala mržnja sada će vladati mir."
<BR>&nbsp;&nbsp;&nbsp;&nbsp;&nbsp;"Neću", uzviknu Tenar, u agoniji. Ne mogu. To nije istina!"
<BR>&nbsp;&nbsp;&nbsp;&nbsp;&nbsp;"A posle toga", nastavi on mirno, "odvešću te od vladara i velike gospode; jer, istina je da ti tamo nije mesto. Suviše si mlada, suviše mudra. Odvešću te u moju zemlju, na Gont, gde sam se rodio, svom starom učitelju Ogionu. On je sada veoma star i veliki je mag, čovek u čijem je srcu mir. Zovu ga 'Čutljivi'. Živi u kućici na okomitim stenama Re Albija, visoko iznad mora. Drži nekoliko koza i ima malu baštu. Sjeseni krene da luta po ostrvu, sam samcit, kroz prašume, po planinskim padinama, kroz rečne doline. Nekada sam i ja živeo tamo s njim, kad sam bio još mlađi nego ti sada. Nisam dugo ostao; nisam bio dovoljno pametan. Otišao sam odande, tražeći zlo, i, dabome, našao ga... Ali, ti ćeš doći bežeći od zla; tražeći slobodu; tražeći mir i tišinu za izvesno vreme, dok ne pronađešsvoj vlastiti put. Tamo ćeš, Tenar, naći tišinu i dobrotu. Tamo će lampa moći neko vreme da gori u zavetrini. Hoćeš li učiniti tako?"
<BR>&nbsp;&nbsp;&nbsp;&nbsp;&nbsp;Siva morska sumaglica im je lebdela između lica. Čamac se lagano dizao i spuštao na blagin valovima. Oko njih je bila noć, a pod njima more.
<BR>&nbsp;&nbsp;&nbsp;&nbsp;&nbsp;"Hoću", odgovori ona uz duboki uzdah. I, posle mnogo vremena dodade: "Volela bih da to bude što pre... da odmah pođemo tamo."
<BR>&nbsp;&nbsp;&nbsp;&nbsp;&nbsp;"Biće uskoro, malecka."
<BR>&nbsp;&nbsp;&nbsp;&nbsp;&nbsp;"Hoćeš li ti ikada navraćati?"
<BR>&nbsp;&nbsp;&nbsp;&nbsp;&nbsp;"Dolaziću kad god budem mogao."
<BR>&nbsp;&nbsp;&nbsp;&nbsp;&nbsp;Svetlost polako utrnu; oko njih zavlada tama.
<BR>
<BR>&nbsp;&nbsp;&nbsp;&nbsp;&nbsp;Ušli su, posle mnogo sunčevih izlazaka i zalazaka, mirnih i ledenih vetrovitih dana svog zimskog putovanja, u Unutrašnje more. Jedrili su između velikih brodova nagomilanih u moreuzima Ebavnora, i ušli u zaliv koji leži zatvoren u srcu Hevnora, pa preko zaliva do Velike luke Hevnor. Ugledali su bele kule i čitav grad sav blistav od snega. Krovovi mostova i crveni krovovi kuća bili su pokriveni snegom, a i konopci sa jarbola stotina brodova u luci svetlucali su, zaleđeni, na zimskom suncu. Vest o njihovom dolasku beše ih pretekla, jer zakrpljeno, crveno jedro Dalekovidog bilo je dobro poznato u tim vodama; velika gomila ljudi beše se iskupila na pristaništu pod snegom, a raznobojne zastave bučno su lepršale iznad ljudi na čistom, ledenom vetru.
<BR>&nbsp;&nbsp;&nbsp;&nbsp;&nbsp;Tenar je sedela na fari, ispravljenih leđa, u svom iskrzanom crnom ogrtaču. Pogledala je u prsten na ruci, onda na iskupljeni narod i šarenu obalu i na palate i visoke kule. Podigla je desnu ruku i sunčevi zraci su sevnuli na srebru prstena. Izdaleka se čulo veselo klicanje kako se podiže i razliva, nošeno vetrom, preko nemirne vode. Ged uvede čamac u luku. Stotine ruku se ispruži da uhvati konopac koji je nabacio na stub za vezivanje. On iskoči na kej i okrenu se, pružajući ruku da je prihvati. "Hodi!" reče jednostavno, smešeći se, i ona ustade, i dože. Ozbiljna lica, koračala je pored njega uz bele ulice Hevnora, držeđi ga za ruku, kao dete koje se vraća kući.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
