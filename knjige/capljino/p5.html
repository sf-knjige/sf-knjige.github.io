<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Senjor Savetnik Falko priredio je večernji prijem.
<BR>&nbsp;&nbsp;&nbsp;&nbsp;&nbsp;Najveći deo prijema proveo je žaleći što ga je uopšte priredio.
<BR>&nbsp;&nbsp;&nbsp;&nbsp;&nbsp;Trebalo je da to bude prijem u starom stilu u stilu Starog sveta, sa pet posluženja, s obaveznom svečanom garderobom, odgovarajućom konverzacijom i muzikom nakon večere. Stari ljudi stigli su u zakazani čas, svako u pratnji svoje žene i jedne ili dve neudate kćeri. Neki mlađi ljudi, kakav je mladi Helder, takođe su stigli na vreme, sa svojim suprugama. Žene su stajale oko kamina, na jednom kraju dvorane Kuće Falko, u dugačkim haljinama, s nakitom, i ćaskale; muškarci su stajali oko kamina na drugom kraju dvorane u svojim najboljim crnim odelima i razgovarali. Izgledalo je da se sve odvija kako treba, upravo onako kako se odvijalo kada je deda, Savetnik Falko, Don Ramon, priređivao večernje prijeme, upravo poput nekadašnjih prijema na Zemlji, kako je Don Ramon često govorio sa zadovoljstvom i ponosom, jer je, konačno njegov otac Don Luis bio rođen na Zemlji i bio najpoznatiji čovek u Rio de Žaneiru.
<BR>&nbsp;&nbsp;&nbsp;&nbsp;&nbsp;Ali neki gosti nisu došli na vreme. Vreme je prolazilo, a oni i dalje nisu stizali. Savetnika Falka pozvala je kćerka da dođe u kujnu; kuvarovo lice imalo je tragičan izraz, propašće izvrsna večera. Na Falkovu komandu u dvoranu je iznesen i postavljen veliki sto, gosti su seli, prvo jelo je servirano, pojedeno, sto je raščišćen, drugo jelo je servirano i tada, tek tada, ušli su mladi Makmilan, mladi Markes, mladi Vejler, slobodno i lako, bez izvinjenja i, što je bilo još gore, sa čitavom grupom svojih prijatelja, koji nisu bili pozvani: sedmoricom ili osmoricom krupnih veseljaka koji su za pojasevima nosili bičeve a na glavi šešire sa širokim obodom, koje nisu ostavili na ulazu; ušli su u prljavim čizmama, unoseći mnogo bučnog, nepristojnog razgovora. Trebalo je u zbijenom prostoru za stolom pronaći mesta za ove nepozvane pridošlice. Mladići su već pili pre nego što su stigli i sada su nastavili da ispijaju Falkovo najbolje svetlo pivo. Štipkali su žensku poslugu, ali na dame nisu obraćali nikakvu pažnju. Dovikivali su se preko stola i sadržaj iz nosa istresali u raširene salvete. Kada je stigao najznačajniji trenutak večere, posluženje od mesa, pečenje od kunića - Falko je bio unajmio deset lovaca na nedelju dana kako bi obezbedio ovakav luksuz - zakasneli gosti toliko su prepunili svoje tanjire da za druge nije ostala mnogo i niko od onih sa začelja stola nije uopšte dobio meso. Ista stvar dogodila se sa desertom - mešanim pudingom od korena štirka, kuvanog voća i nektara. Nekolicina mladića grabila je prstima puding iz činija.
<BR>&nbsp;&nbsp;&nbsp;&nbsp;&nbsp;Falko je dao znak svojoj kćerki, koja se nalazila na kraju stola, i ona je povela četiri dame u baštensku dnevnu sobu iza kuće. To je mladiće još više oslobodilo da galame, pljuju, podriguju, psuju, i da se opijaju do besvesti. Male čašice za rakiju, po kojoj je Kuća Falko bila čuvena, ispijane su kao da je u pitanju voda, i mladići su vikali na zbunjenu poslugu da ih ponovo napuni. Nekima od drugih mladih ljudi, i nekima od starijih, dapadalo se ovo prostačko ponašanje ili su možda mislili da se tako treba ponašati na prijemu, te su uživali u svemu. Stari Helder se tako opio da je otišao u ćošak da povraća, ali se potom vratio za sto i ponovo počeo da pije.
<BR>&nbsp;&nbsp;&nbsp;&nbsp;&nbsp;Falko i nekolicina njegovih bliskih prijatelja, stari Markez, Burnije i doktor, povukli su se do kamina i pokušali da razgovaraju; ali galama oko velikog stola bila je zaglušujuća. Neki su plesali, neki su se svađali; muzičari koji su prestali da sviraju nakon večere pomešali su se sa gostima i pili su kao smukovi; mladi Markez stavio je jednu servirku u krilo, a ona je tu sedela bledeći, cvileći i mrmljajući: "Oh, Gospode! Oh, Gospode!"
<BR>&nbsp;&nbsp;&nbsp;&nbsp;&nbsp;"Vrlo veseo prijem, Luis", reče stari Burnije, nakon jedne naročito zaglušujuće provale pesme i vriske.
<BR>&nbsp;&nbsp;&nbsp;&nbsp;&nbsp;Falko je sve vreme ostao staložen; kad je odgovorio lice mu je bilo mirno: "Dokaz naše degeneracije."
<BR>&nbsp;&nbsp;&nbsp;&nbsp;&nbsp;"Mladi ljudi nisu navikli na takve zabave. Samo Kuća Falko zna kako da priredi prijem u starom stilu, u pravom zemaljskom stilu."
<BR>&nbsp;&nbsp;&nbsp;&nbsp;&nbsp;"Oni su degenerisani", reče Falko.
<BR>&nbsp;&nbsp;&nbsp;&nbsp;&nbsp;Njegov dever, Kuper, čovek šezdesetih godina, klimnu glavom. "Izgubili smo stil Zemlje."
<BR>&nbsp;&nbsp;&nbsp;&nbsp;&nbsp;"Ni najmanje", reče čovek iza njih. Svi se okrenuše. Bio je to Herman Makmilan, jedan od onih koji su kasno stigli; on je neumereno pio i vikao sa ostalima, ali sada nije pokazivao nikakve znake pijanstva osim što je njegovo privlačno mlado lice bilo nešto malo više zajapureno. "Čini mi se, gospodo, da ponovo otkrivamo stil Zemlje. Ko su, konačno, bili naši preci koji su došli iz Starog sveta? To nisu bili slabi, skromni ljudi, zar ne? Već hrabri, veliki, jaki muškarci, koji su znali da žive. Planovi, zakoni, pravila, maniri, šta će nama sve to? Jesmo li mi sluge, žene? Čega se plašimo? Mi smo muškarci, slobodni muškarci, gospodari čitavog sveta. Vreme je da toga postanemo svesni jednom zauvek. Tako stvari stoje, gospodo." Smeškao se nadmeno, pa ipak i dalje savršeno vladajući sobom.
<BR>&nbsp;&nbsp;&nbsp;&nbsp;&nbsp;Falko je bio impresioniran. Možda ovaj brodolom od večerašnjeg prijema može i da posluži nečemu, na kraju krajeva. Ovaj mladi Makmilan, koji nikada nije ličio ni na šta drugo osim na lepu mišićavu životinju, moguću buduću ženidbenu priliku za Luz Marinu, pokazuje istovremeno i snagu, i volju, i inteligenciju, glavne odlike muškarca. "Slažem se s tobom, Don Hermane", reče. "Ali mogu da se složim s tobom jedino zato što smo i ti i ja još u stanju da razgovaramo. Za razliku od većine naših prijatelja tamo. Muškarac mora biti u stanju da istovremeno pije i razmišlja. Pošto se čini da si jedino ti od mladih ljudi u mogućnosti da čini oboje, reci mi: šta misliš povodom moje ideje o pravljenju latifundije?"
<BR>&nbsp;&nbsp;&nbsp;&nbsp;&nbsp;"Velike farme, mislite?"
<BR>&nbsp;&nbsp;&nbsp;&nbsp;&nbsp;"Da. Velike farme. Prostrana polja s jednogodišnjim prinosom, što bi bilo najpraktičnije. Moja je ideja da upravitelje izaberemo između naših najboljih mladića; da svakom od njih dam jednu veliku oblast kojom će rukovoditi, jedno imanje, i dovoljno seljaka da ga obrađuju; i da im dozvolim da po sopstvenoj želji upravljaju ovom zemljom. Tako će biti proizvedeno više hrane. Višak stanovništva u Palanci biće uposlen, i držan pod kontrolom, kako bi se sprečio svaki dalji razgovor o nezavisnosti i novim kolonijama. A sledeća generacija gradskih muškaraca uključiće izvestan broj velikih posednika imanja, čime će se proširiti naša klasa. Dovoljno dugo smo se držali jedni drugih zbog moći. Vreme je, kao što si rekao, da se raširimo, da iskoristimo našu slobodu, da postanemo gospodari ovog našeg bogatog sveta."
<BR>&nbsp;&nbsp;&nbsp;&nbsp;&nbsp;Herman Makmilan je slušao, smeškajući se. Na njegovim lepo uobličenim usnama gotovo stalno lebdeo je osmeh.
<BR>&nbsp;&nbsp;&nbsp;&nbsp;&nbsp;"Nije loša ideja", reče. "To uopšte nije loša ideja, Senjor Savetniče."
<BR>&nbsp;&nbsp;&nbsp;&nbsp;&nbsp;Falko je podnosio pokroviteljski ton Hermana Makmilana zato što je došao do zaključka kako je to čovek od kojeg bi mogao imati koristi.
<BR>&nbsp;&nbsp;&nbsp;&nbsp;&nbsp;"Razmisli o tome", reče. "Kako bi se to tebi lično dopadalo?"
<BR>&nbsp;&nbsp;&nbsp;&nbsp;&nbsp;Znao je da mladi Makmilan upravo to i čini. "Kako bi ti se dopadalo da poseduješ jedno takvo imanje, Don Hermane? Jedno malo... kako se ono kaže, to je stara zemaljska reč..."
<BR>&nbsp;&nbsp;&nbsp;&nbsp;&nbsp;"Kraljevstvo", dapuni ga stari Burnije.
<BR>&nbsp;&nbsp;&nbsp;&nbsp;&nbsp;"Da. Malo sopstveno kraljevstvo. Kako ti se to dopada?" Govorio je laskavim tonom i Herman Makmilan oseti kako u njemu raste samoljublje. U osećanju sopstvene važnosti, razmišljao je Falko, uvek ima mesta za još malo takvog osećanja.
<BR>&nbsp;&nbsp;&nbsp;&nbsp;&nbsp;"Ne zvuči loše", reče Makmilan, klimajući potvrdno glavom.
<BR>&nbsp;&nbsp;&nbsp;&nbsp;&nbsp;"Da bismo sproveli takav plan, potrebni su nam velika energija i inteligencija vas mladih ljudi. Organizovanje posla na novoj farmi uvek je bio dug i spor posao. Prinudni rad jedini je način da se veliki prostori brzo raščiste. Ukoliko se ovaj proces u Palanci produži, bićemo primorani da većinu seljačkih pobuna osudimo na prisilan rad. Ali pošto se njihove pobune sastoje od samih reči bez ikakve akcije, možda ćemo morati da ih izazovemo, da upotrebimo bič kako bismo ih naterali da se bore, možda ćemo morati da ih navedemo na pobunu, shvataš? Kako ti gledaš na ovakvu vrstu akcije?"
<BR>&nbsp;&nbsp;&nbsp;&nbsp;&nbsp;"Raduje me, Senjor. Život je ovde dosadan. Akcija je ono što nam treba."
<BR>&nbsp;&nbsp;&nbsp;&nbsp;&nbsp;Akcija je, razmišljao je Falko, ono što i ja želim. Voleo bih, recimo, da ovom mladom poltronu izbijem zube. Ali, on će mi biti od koristi, a ja ću ga iskoristiti. I nasmeši se zadovoljno.
<BR>&nbsp;&nbsp;&nbsp;&nbsp;&nbsp;"To sam želeo da čujem! Slušaj, Don Hermane, ti imaš uticaja na mlade ljude - to je urođeni dar za vođstvo. Reci mi sad, šta misliš o sledećem. Naše regularne straže prilično su odane, ali one su sastavljene od priprostih ljudi, koje trikovi naroda Palanke mogu lako da zbune. Da bismo ih vodili potrebna nam je trupa elitnih vojnika, mladih aristokrata, hrabrih, inteligentnih i dobro uvežbanih. Muškarci koji vole borbu, poput naših dobrih predaka sa Zemlje. Da li misliš da se takva trupa može obrazovati i uvežbati? Šta predlažeš u vezi s tim?"
<BR>&nbsp;&nbsp;&nbsp;&nbsp;&nbsp;"Sve što vam je potrebno jeste vođa", reče Herman Makmilan bez oklevanja. "Ja bih mogao da uvežbam takvu trupu za nedelju ili dve dana."
<BR>
<BR>&nbsp;&nbsp;&nbsp;&nbsp;&nbsp;Nakon te noći, mladi Makmilan postao je čest posetilac Kuće Falko: dolazio je u nju makar jedanput dnevno na razgovor sa Savetnikom. Svaki put kad bi se Luz nalazila u prednjem delu kuće činilo joj se da je tu i Makmilan; počela je stoga da sve više vremena provodi u sopstvenoj sobi, na mansardi, ili u baštenskoj dnevnoj sobi. Uvek je izbegavala Hermana Makmilana, ne zato što joj se on nije dopadao, bilo je nemoguće da joj se ne sviđa neko ko je toliko privlačan, već stoga što ju je ponižavalo saznanje da će svako, videvši Luz i Hermana kako razgovaraju, pomisliti i reći: "Ah, da, oni će se uskoro venčati." Želeo to ili ne, on je stalno nosio u sebi ideju da će se ona udati za njega, primoravajući i nju na taj način da o tome misli; a pošto nije želela da o tome razmišlja, uvek je bila veoma stidljiva pred njim. Poslednjih dana bilo je isto osim što je, viđajući ga često kao da je član kuće, shvatila - mada je to bilo porazno i tužno saznanje - da se čak ni vrlo zgodan muškarac ne mora voleti.
<BR>&nbsp;&nbsp;&nbsp;&nbsp;&nbsp;Ušao je u zadnju dnevnu sobu bez kucanja, zastao u dovratku: privlačna i snažna figura obučena u pripijenu tuniku s opasačem. Obuhvatio je pogledom sobu koja je svojim prednjim delom gledala na prostranu središnju baštu oko koje je bio ozidan zadnji deo kuće. Baštenska vrata bila su otvorena i zvuk fine, blage kiše, koja je rominjala po stazama i žbunovima bašte, ispunjavao je sobu mirom.
<BR>&nbsp;&nbsp;&nbsp;&nbsp;&nbsp;"Tu se, dakle, kriješ", reče.
<BR>&nbsp;&nbsp;&nbsp;&nbsp;&nbsp;Luz je ustala kada se on pojavio. Bila je obučena u suknju od domaćeg platna i belu široku košulju koja je svetlucala na prigušenoj svetlosti. Iza nje, u senci, sedela je još jedna žena koja je prela pomoću vretena.
<BR>&nbsp;&nbsp;&nbsp;&nbsp;&nbsp;"Uvek se ovde kriješ?" ponovio je Herman. Nije ulazio dublje u sobu, verovatno očekujući da bude pozvan unutra, a možda i stoga što je i sam bio svestan privlačnog utiska koji je ostavljao njegov lik uokviren dovratkom.
<BR>&nbsp;&nbsp;&nbsp;&nbsp;&nbsp;"Dobar dan, Don Hermane. Tražite mog oca?"
<BR>&nbsp;&nbsp;&nbsp;&nbsp;&nbsp;"Upravo sam razgovarao s njim."
<BR>&nbsp;&nbsp;&nbsp;&nbsp;&nbsp;Luz potvrdno klimnu glavom. Iako je bila radoznala da sazna o čemu su Herman i njen otac razgovarali do ovog doba, svakako da nije imala nameru da se raspituje o tome. Mladić je ušao u sobu i stao ispred Luz, gledajući je sa superiornim osmehom na licu. Približio joj se sasvim, uzeo njenu ruku, prineo je svojim usnama i poljubio. Luz se trže, s osećanjem neprijatnosti. "To je glup običaj", reče okrenuvši se od njega.
<BR>&nbsp;&nbsp;&nbsp;&nbsp;&nbsp;"Svi običaji su glupi. Ali stari narodi ne mogu da žive bez njih, eh? Oni misle da bi se pri tom svet raspao. Rukoljub, klanjanje, senjor ovo, i senjora ono, kako se to činilo u Starom svetu, istoriji, knjigama... đubre... zar ne?"
<BR>&nbsp;&nbsp;&nbsp;&nbsp;&nbsp;Luz se nasmeja uprkos svemu. Bilo je dobro čuti kako Herman kao pravu glupost otpisuje stvari koje su je toliko opterećivale i mučile u životu.
<BR>&nbsp;&nbsp;&nbsp;&nbsp;&nbsp;"Crne Straže vrlo dobro napreduju", reče. "Moraš doći da vidiš kako vežbamo. Dođi sutra ujutru."
<BR>&nbsp;&nbsp;&nbsp;&nbsp;&nbsp;"Kakve Crne Straže?" upita ona prezrivo, sedajući i uzimajući ponovo u ruke svoj rad, parče tkanine od kojeg je, za četvrto dete što ga je očekivala Eva, šila kapicu. U tome je bila nevolja s Hermanom: ako bi mu se samo jednom osmehnuli, rekli nešto iskreno ili pokazali da mu se divimo, on bi odmah navalio da iskoristi svoju prednost i morali ste da ga ukorite.
<BR>&nbsp;&nbsp;&nbsp;&nbsp;&nbsp;"Moja mala armija", odgovorio je. "Šta je to?" Seo je pored nje na sedište od pletenog pruća. Nije bilo dovoljno prostora za njegovo veliko i njeno vitko telo. Ona povuče suknju na koju je on seo. "Kapica", reče, nastojeći da suzbije bes koji je navirao u njoj. "Za Evitinu bebu."
<BR>&nbsp;&nbsp;&nbsp;&nbsp;&nbsp;"Oh, Bože, da; kako je to plodna devojka! Aldo već ima punu kuću dece. Mi ne uzimamo oženjene ljude u stražu. To je fin skup mladića. Trebalo bi da dođeš da ih vidiš."
<BR>&nbsp;&nbsp;&nbsp;&nbsp;&nbsp;Luz je napravila mikroskopski mali završni čvor, i ništa nije odgovorila.
<BR>&nbsp;&nbsp;&nbsp;&nbsp;&nbsp;"Bio sam izvan grada da pregledam svoju zemlju. Zato juče nisam dolazio ovde."
<BR>&nbsp;&nbsp;&nbsp;&nbsp;&nbsp;"Nisam primetila", reče Luz.
<BR>&nbsp;&nbsp;&nbsp;&nbsp;&nbsp;"Išao sam da odaberem zemlju za svoje imanje. Onu dolinu koja se nalazi dole na vodeničarskoj reci. Biće to dobra zemlja, kada se jednom dovede u red. Moja kuća biće sagrađena na vrhu brda. Smesta sam shvatio koje će to mesto biti. Biće to velika kuća, poput ove, ali veća, na dva sprata, okružena tremovima sa svih strana, ambarima, kovačnicom i sličnim stvarima. Zatim, dole u dolini, blizu reke, nalaziće se seljačke kolibe koje ću moći da nadgledam odozgo. Pirinač ću gajiti na močvarnom tlu tamo gde se reka širi ka dnu doline. Voćnjaci će se nalaziti na padinama brežuljaka - drvo za svilu i voće. Trgovaću jednim delom šume, a drugi deo sačuvaću za lov na konije. Biće to divno mesto, pravo kraljevstvo. Pođi sa mnom da ga vidiš kad sledeći put budem išao tamo. Poslaću mali fijaker iz Kuće Makmilan. Mesto je suviše daleko da bi devojka išla peške do njega. Obavezno moraš da ga vidiš."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Dopašće ti se", reče Herman s apsolutnom sigurnošću. "Kako bi ti se dapadalo da lično poseduješ takvo imanje? Da poseduješ sve što sam ti opisao. Veliku kuću, mnoštvo posluge. Svoje sopstveno kraljevstvo."
<BR>&nbsp;&nbsp;&nbsp;&nbsp;&nbsp;"Žene nisu kraljevi", reče Luz. Savila je glavu nad svojim ručnim radom. Svetlost je sada doista bila suviše mutna za šivenje, ali to joj je bio dobar izgovor da ne gleda u Hermana. On je nastavio da je posmatra, prodorno i s napetim i bezizražajnim izrazom lica; oči su mu bile tamnije nego obično i prestao je da se smeška. Ali iznenada usta mu se otvoriše i on se nasmeja: "Ha, ha!" suviše štur smeh za tako velikog čoveka. "Ne. Uvek je isto, žene imaju svoj način da dobiju ono što žele, zar ne, mala moja Luz?"
<BR>&nbsp;&nbsp;&nbsp;&nbsp;&nbsp;Ona se još više savi napred i ništa ne odgovori.
<BR>&nbsp;&nbsp;&nbsp;&nbsp;&nbsp;Herman je približio svoje lice njenom i prošaputao: "Oslobodi se starice."
<BR>&nbsp;&nbsp;&nbsp;&nbsp;&nbsp;"Šta si rekao?" upita Luz sasvim narmalnim glasom. "Oslobodi se nje", ponovi Herman, pokazavši neprimetno u pravcu žene.
<BR>&nbsp;&nbsp;&nbsp;&nbsp;&nbsp;Luz pažljivo zabode iglu na svoje mesto, zamota svoj rad i ustade. "Izvinite me, Don Hermane, moram da pođem nešto da kažem kuvaru", rekla je i izašla napolje. Druga je žena sedela mirno, za preslicom. Herman je sedeo još koji minut, grizući usne; onda se nasmešio, ustao i nonšalantno izašao napolje, zadenuvši palac za opasač.
<BR>&nbsp;&nbsp;&nbsp;&nbsp;&nbsp;Kroz četvrt sata Luz pogleda u otvorena vrata kroz koja je malopre izašla i pošto nije videla Hermana Makmilana vrati se u sobu. "Taj ljigavac", reče i pljunu na pod.
<BR>&nbsp;&nbsp;&nbsp;&nbsp;&nbsp;"On je veoma zgodan", reče Vera izvlačeći poslednju traku svile i brzo je potom namotavajući na kalem, spustivši vreteno uz svoje krilo.
<BR>&nbsp;&nbsp;&nbsp;&nbsp;&nbsp;"Veoma", reče Luz. Pokupila je pažljivo malopre zamotanu kapicu za bebu na kojoj je radila, pogledala u nju, skupila je u loptu i zavitlala preko sobe. "Prokletnik", reče.
<BR>&nbsp;&nbsp;&nbsp;&nbsp;&nbsp;"Tebe ljuti način na koji on razgovara s tobom", reče Vera, poluupitno.
<BR>&nbsp;&nbsp;&nbsp;&nbsp;&nbsp;"Način na koji govori, na koji izgleda, način na koji sedi, na koji... uhh, uhh, uhh! Moja mala armija, moja velika kuća, moja posluga, moji seljaci, moja mala Luz. Da sam muško udarala bih njegovom glavom o zid dok mu ne ispadnu svi ti veliki zubi."
<BR>&nbsp;&nbsp;&nbsp;&nbsp;&nbsp;Vera se nasmeja. Nije se često smejala, to je obično činila samo kada bi bila iznenađena. "Ne, ne bi ti to učinila!"
<BR>&nbsp;&nbsp;&nbsp;&nbsp;&nbsp;"Bih. Ubila bih ga."
<BR>&nbsp;&nbsp;&nbsp;&nbsp;&nbsp;"Oh, ne. Ne bi ti to učinila. Jer kada bi ti bila muško znala bi da si snažna kolika i on, ili još snažnija, i stoga ne bi morala da to dokazuješ. Nevolja je biti žena, ovde, gde ti stalno govore kako si slaba da im to na kraju i poveruješ. Kako je bilo smešno kada je rekao da su Južne doline suviše udaljene da bi devojka do njih mogla da pešači! Oko dvanaest kilometara!"
<BR>&nbsp;&nbsp;&nbsp;&nbsp;&nbsp;"Nikada nisam prepešačila toliku razdaljinu. Verovatno ni upola od toga."
<BR>&nbsp;&nbsp;&nbsp;&nbsp;&nbsp;"Pa, upravo to hoću da kažem. Kažu ti da si slaba i bespomoćna. I ako im poveruješ, onda poludiš i želiš da napadaš ljude."
<BR>&nbsp;&nbsp;&nbsp;&nbsp;&nbsp;"Da, to želim", reče Luz, okrenuvši se od Vere. "Želim da napadam ljude. Želim i verovatno ću to i uraditi."
<BR>&nbsp;&nbsp;&nbsp;&nbsp;&nbsp;Vera je sedela mirno, gledajući gore u devojku. "Da." Govorila je nešto ozbiljnijim glasom. "Ako se udaš za ovakvog čoveka i živiš njegovim životom, onda se slažem. Ne moraš doista želeti da povrediš ljude, ali ćeš to učiniti."
<BR>&nbsp;&nbsp;&nbsp;&nbsp;&nbsp;Luz je zaprepašćeno pogleda. "To je gnusno", reče konačno. "Gnusno! Reći to na takav način. Da nemam nikakvog izbora, da ću morati da napadam ljude, da čak nije bitno šta lično želim."
<BR>&nbsp;&nbsp;&nbsp;&nbsp;&nbsp;"Naravno da je važno ono što sama želiš."
<BR>&nbsp;&nbsp;&nbsp;&nbsp;&nbsp;"Nije. U tome je sav problem."
<BR>&nbsp;&nbsp;&nbsp;&nbsp;&nbsp;"Važno je. I u tome je čitava stvar. Ti biraš, ti odlučuješ hoćeš li ili nećeš izabrati svoju sopstvenu sudbinu."
<BR>&nbsp;&nbsp;&nbsp;&nbsp;&nbsp;Luz je ostala još koji minut u istom položaju, ukočeno gledajući u Veru. Obrazi su joj još bili zažareni od besa, ali obrve joj nisu bile spuštene u ravnu liniju; bile su uzdignute kao u čuđenju ili u strahu, kao da se nešto neočekivano isprečilo pred njom.
<BR>&nbsp;&nbsp;&nbsp;&nbsp;&nbsp;Pokrenula se neodlučno, zatim je brzo izašla kroz otvorena vrata u baštu koja se nalazila u samom centru kuće.
<BR>&nbsp;&nbsp;&nbsp;&nbsp;&nbsp;Oseti na licu nežan dodir retke kiše.
<BR>&nbsp;&nbsp;&nbsp;&nbsp;&nbsp;Kišne kapi su padale u mali bazen fontane usred bašte i pravile nežne prstenove, tako da je cela površina vode u okruglom bazenu od sivog kamena neprekidno blago podrhtavala.
<BR>&nbsp;&nbsp;&nbsp;&nbsp;&nbsp;Zidovi kuće i zatvoreni prozori koji su okruživali baštu, počivali su u dubokoj tišini. Bašta je podsećala na neku unutrašnju sobu kuće; zatvorenu i zaštićenu. Ali na sobu bez krova. Na sobu u koju je padala kiša.
<BR>&nbsp;&nbsp;&nbsp;&nbsp;&nbsp;Ruke su joj bile vlažne i hladne. Stresla se. Vratila se do vrata, do polumračne sobe u kojoj je sedela Vera.
<BR>&nbsp;&nbsp;&nbsp;&nbsp;&nbsp;Stala je između Vere i svetlosti i upitala oporim, tihim glasom: "Kakav je tip čoveka moj otac?"
<BR>&nbsp;&nbsp;&nbsp;&nbsp;&nbsp;Nastala je pauza. "Da li je to lepo od tebe da me to pitaš? Ili od mene da ti odgovorim?... Pa, mislim da je to ipak u redu. Šta mogu da ti kažem? On je jak. On je kralj, od onih pravih, doista pravih kraljeva."
<BR>&nbsp;&nbsp;&nbsp;&nbsp;&nbsp;"To je samo reč, ali ja ne znam njeno značenje."
<BR>&nbsp;&nbsp;&nbsp;&nbsp;&nbsp;"Mi imamo stare priče... o kraljevom sinu koji jaše na tigru... pa, mislim da je on duševno jak, da ima plemenito srce. Ali kad je čovek zatvoren između zidova koje je čitavog života stalno dograđivao da budu što veći i snažniji, onda mu možda nikakva snaga nije dovoljna. On ne može da izađe izvan tih zidina."
<BR>&nbsp;&nbsp;&nbsp;&nbsp;&nbsp;Luz je prešla preko sobe, sagla se da pokupi dečju kapicu koju je bacila ispod stolice, i zastala, okrenuvši lice od Vere, ispravljajući maleni komadić polusašivenog materijala.
<BR>&nbsp;&nbsp;&nbsp;&nbsp;&nbsp;"Ne mogu ni ja", reče.
<BR>&nbsp;&nbsp;&nbsp;&nbsp;&nbsp;"Oh, ne, ne", reče starija žena energično. "Ti nisi zazidana zajedno s njim! Ne štiti on tebe - Ti njega štitiš. Kad duva vetar, ne duva na njega, već na krov i zidine ovoga Grada koji su njegovi očevi sagradili kao tvrđavu protiv nepoznatog, kao sopstvenu zaštitu. A ti si deo toga grada, deo njegovih krovova i zidina, njegove kuće, Kuće Falko. A to je i njegova titula, Senjor, Konsiljer, Gazda. To su sve njegove sluge i straža, svi muškarci i žene kojima izdaje naređenja. Svi su oni deo njegov, kuće, zidine koje treba da ga zaštite od vetra. Shvataš li šta hoću da ti kažem? Izražavam se tako glupavo. Ne znam kako da se izrazim. Ono što hoću da kažem jeste da mislim kako je tvoj otac muškarac koji je mogao biti veliki čovek, ali je učinio veliku grešku. Nikada nije izašao napolje, na kišu."
<BR>&nbsp;&nbsp;&nbsp;&nbsp;&nbsp;Vera je počela da na ravnu ploču premotava konac koji je isprela sa vretena; svoj posao obavljala je teško jer je u sobi postajalo sve mračnije.
<BR>&nbsp;&nbsp;&nbsp;&nbsp;&nbsp;"I tako, pošto ne želi da sam bude povređen, pogrešno postupa sa onima koje najviše voli. A onda to ipak shvati i, na kraju krajeva, zbog toga pati."
<BR>&nbsp;&nbsp;&nbsp;&nbsp;&nbsp;"On pati?" reče devojka besno.
<BR>&nbsp;&nbsp;&nbsp;&nbsp;&nbsp;"Oh, to je poslednja stvar koju saznajemo o našim roditeljima. Poslednja, jer pošto je naučimo, oni prestaju da budu naši roditelji, postaju samo drugi ljudi slični nama..."
<BR>&nbsp;&nbsp;&nbsp;&nbsp;&nbsp;Luz je sela na pleteno sedište i stavila dečju kapicu na svoje koleno nastavljajući da je pažljivo ispravlja sa dva prsta. Nakon izvesnog vremena reče: "Drago mi je da si došla ovde, Vera."
<BR>&nbsp;&nbsp;&nbsp;&nbsp;&nbsp;Vera se nasmešila i nastavila da odmotava trake.
<BR>&nbsp;&nbsp;&nbsp;&nbsp;&nbsp;"Daj da ti pomognem."
<BR>&nbsp;&nbsp;&nbsp;&nbsp;&nbsp;Klečeći, dok je s vretena odmotavala niti kako bi Vera lakše načinila jednake namotaje, reče: "Glupo je od mene što sam to rekla. Ti želiš da se vratiš svojoj porodici, ovde si u zatvoru."
<BR>&nbsp;&nbsp;&nbsp;&nbsp;&nbsp;"U vrlo prijatnom zatvoru! A ja nemam nikakvu porodicu. Naravno da želim da se vratim. Želim, zapravo, da mogu da dolazim i odlazim kad to sama poželim."
<BR>&nbsp;&nbsp;&nbsp;&nbsp;&nbsp;"Nikada se nisi udavala?"
<BR>&nbsp;&nbsp;&nbsp;&nbsp;&nbsp;"Bilo je toliko drugih stvari koje je trebalo uraditi", reče Vera vedro, smešeći se.
<BR>&nbsp;&nbsp;&nbsp;&nbsp;&nbsp;"Toliko drugih stvari da se uradi! Ne postoji ništa drugo, za nas."
<BR>&nbsp;&nbsp;&nbsp;&nbsp;&nbsp;"Ne postoji?"
<BR>&nbsp;&nbsp;&nbsp;&nbsp;&nbsp;"Ako se ne udaš, postaješ stara usedelica. Praviš kapice za decu drugih žena. Nareduješ kuvaru da sprema riblje čorbe. Počinju da te ismejavaju."
<BR>&nbsp;&nbsp;&nbsp;&nbsp;&nbsp;"Da li se bojiš toga, da te ne ismejavaju?"
<BR>&nbsp;&nbsp;&nbsp;&nbsp;&nbsp;"Da. Veoma se bojim." Luz je izvesno vreme provela u razmrsivanju konca koji se zakačio na šiljak vretena koji je Vera držala. "Nije me briga ako se glupi ljudi smeju", reče mnogo mirnije. "Ali ne dopada mi se da me preziru. A zaslužila bih prezir. Zato što je potrebno hrabrosti da bi se doista bilo žena, isto toliko hrabrosti koliko je potrebno da se bude muškarac. Potrebna je hrabrost za venčanje, za podizanje dece i njihovo vaspitavanje."
<BR>&nbsp;&nbsp;&nbsp;&nbsp;&nbsp;Vera je posmatrala njeno lice. "Da. Potrebna je velika hrabrost. Ali, ponavljam, je li to tvoj jedini izbor... brak i materinstvo - ili ništa?"
<BR>&nbsp;&nbsp;&nbsp;&nbsp;&nbsp;"Šta drugo postoji za ženu? Šta se drugo doista ceni?"
<BR>&nbsp;&nbsp;&nbsp;&nbsp;&nbsp;Vera se malo okrenula kako bi pogledala kroz otvorena vrata u sivu baštu i ispustila je dubok, nesvestan uzdah.
<BR>&nbsp;&nbsp;&nbsp;&nbsp;&nbsp;"Veoma sam mnogo želela decu", reče. "Ali, vidiš, bilo je drugih stvari... koje su čekale na mene." Nasmešila se blago. "Oh, da, reč je o izboru. Ali ne i o jedinom. Može se biti majka i još mnogo pored toga. Neko je u stanju da se bavi više nego jednim poslom. Uz veliku volju i sreću... ja, eto, nisam imala dovoljno sreće, ili sam možda bila pogrešno usmerena, napravila pogrešan izbor. Ja ne volim kompromise, znaš. Poklonila sam srce čoveku koji je... svoje srce poklonio nekom drugom. Bio je to Saška, Aleksandar Šulc, Levov otac. Oh, pre mnogo, mnogo vremena, pre nego što si se ti rodila. On se, dakle, oženio i ja sam nastavila da se bavim poslom za koji sam bila dobra, jer me je taj posao oduvek interesovao, ali nijedan drugi muškarac nije više uspeo da me privuče. Međutim, čak i da sam se udala, da li bih morala celi život da presedim u zadnjoj sobi? Vidiš, ako boravimo u zadnjoj sobi, sa decom ili bez njih, i sav ostali svet prepustimo muškarcima, onda će doista muškarci sve obavljati i sve predstavljati. A zašto bi to bilo tako? Oni predstavljaju samo jednu polovinu ljudske rase. Nije pošteno da im prepustimo sav posao. Nije pošteno ni prema njima ni prema nama. Osim toga", i nasmeši se još šire, "ja muškarce veoma volim, ali ponekad su... tako glupi, tako ograničeni svakakvim teorijama... Oni se kreću jedino pravolinijski i ne žele da se zaustave. Opasno je ponašati se tako. Opasno je prepustiti sve muškarcima, znaš. To je jedan od razloga zbog kojih bih želela da pođem kući, makar u posetu. Da vidim dokle su Elija, sa svojim teorijama, i Lev, sa svojim idealima, stigli. Bojim se da će otići suviše daleko, isuviše pravolinijski, i da će nas dovesti do mesta odakle se nećemo moći izvući, do zamke. Meni se, vidiš, čini da ono što muškarce čini slabim i što je opasno po njih jeste njihova sujeta. Žena poseduje jezgro. Ona jeste jezgro svega. Ali muškarac to nije, on teži spoljašnjem svetu. On, dakle, kreće u širinu, osvaja stvari i gomila ih oko sebe pa kaže: Ja sam ovo i ono, ovo sam Ja, ovo čini mene. Dokazaću svima ko sam Ja! I on je u stanju da uništi mnogo šta kako bi tako nešto i dokazao. To sam pokušala da kažem o tvom ocu. Kada bi on bio u stanju da bude samo Luis Falko. To je sasvim dovoljno. Ali ne, on mora da bude Gazda, Konsiljer, Otac i tako dalje. Kakvo gubljenje vremena! A Lev? On je takođe užasno tašt, možda na isti način. Ima veliko srce, ali nije siguran gde mu se nalazi jezgro. Oh, želela bih da mogu da razgovaram s njim samo na deset minuta i da se uverim." Vera je već odavno zaboravila da odmotava svoje trake; tužno je zavrtela glavom i odsutno pogledala dole u svilu.
<BR>&nbsp;&nbsp;&nbsp;&nbsp;&nbsp;"Pa, idi onda", reče Luz tihim glasom.
<BR>&nbsp;&nbsp;&nbsp;&nbsp;&nbsp;Vera je pogleda malo iznenađena.
<BR>&nbsp;&nbsp;&nbsp;&nbsp;&nbsp;"Vrati se u Palanku. Još noćas. Ja ću te pustiti da izađeš. I reći ću ocu, sutra, da sam to ja učinila. Mogu da učinim nešto... nešto drugo, osim da sedim ovde, šijem, kunem i slušam onog glupog Makmilana!"
<BR>&nbsp;&nbsp;&nbsp;&nbsp;&nbsp;Gipko i odlučno devojka skoči na noge i stade iznad Vere, koja je sedela mirno, delujući sasvim sićušno.
<BR>&nbsp;&nbsp;&nbsp;&nbsp;&nbsp;"Dala sam reč, Luz Marina."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Ako ne govorim istinu ne mogu ni da je zahtevam od drugih", odgovori Vera teškim glasom.
<BR>&nbsp;&nbsp;&nbsp;&nbsp;&nbsp;Gledale su jedna u drugu, ozbiljnog izraza lica.
<BR>&nbsp;&nbsp;&nbsp;&nbsp;&nbsp;"Ja nemam dece", reče Vera, "a ti nemaš majku. Kada bih mogla da ti pomognem, dete, učinila bih to. Ali ne na ovaj način. Ja držim svoja obećanja."
<BR>&nbsp;&nbsp;&nbsp;&nbsp;&nbsp;"Ja nisam ništa obećala", reče Luz.
<BR>&nbsp;&nbsp;&nbsp;&nbsp;&nbsp;Uklonila je s vretena i poslednju nit, a Vera je namota na preslicu.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
