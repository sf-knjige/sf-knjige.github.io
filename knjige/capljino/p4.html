<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Drvo prstenova iz Viktorije vodilo je dvostruk život. Na početku to bi bila obična sadnica sa zupčastim lišćem, koja brzo raste. Kada bi drvo sazrelo, bagato bi procvetalo velikim pupoljcima boje meda koji su se brzo rascvetavali. Mudrijaši i drugi mali stvorovi koji lete, privučeni mirišljavim laticama, hranili bi se njima, a za to vreme po njihovom perju, krilima ili kljunovima nahvatao bi se polenov prah. Oplođujući ostaci cveta uvukli bi se u tvrdu ljušturu semena. Na drvetu je moglo biti nekoliko stotina takvog semena, ali ono se, jedno za drugim, sušilo i padalo, tako da bi na kraju ostalo samo jedno seme na visokoj središnjoj grani. Ovo seme, teško i gorkog ukusa, postajalo je sve veće i veće, dok je njegovo drvo sve više slabilo i venulo, sve dok gole grane ne bi konačno tužno klonule pod velikom, teškom, crnom loptom semena. Tada, nekog poslepodneva, kada bi jesenje sunce zasijalo kroz otvore između kišnih oblaka, seme bi izvelo svoje neobično delo: onako prezrelo, zagrejano sunčevom toplotom, seme bi eksplodiralo. Eksploziju je pratio zvuk koji se mogao čuti kilometrima uokolo. Podigao bi se oblak prašine i čestica koji bi vetar postepeno razneo preko brežuljaka. U tom trenutku život prstenastog drveta bio je, očito, završen.
<BR>&nbsp;&nbsp;&nbsp;&nbsp;&nbsp;Ali u krugu oko središnjeg stabla nekoliko stotina semenki koje su izletele iz ljušture, nošene snažnom eksplozijom, duboko bi se zarilo u vlažno, debelo blato. Godinu dana kasnije mladice su se već međusobno borile za prostor neophodan korenju; one koje su bile manje izdržljive umirale su. Nakon deset godina, i sto ili dvesta godina posle tog vremena, od dvadeset do šezdeset drveta, na kojima raste lišće bakarne boje, obrazovalo bi savršen prsten oko središnjeg davno iščezlog stabla. Četrdeset prstenastih drveta, izraslih jedno pored drugog, čije su se grane i korenje samo dodirivali, obrazovala bi jedan prsten. U periodu od osam do deset godina drveće je jedanput cvetalo i rađalo malo jestivo voće, čije su semenje raznosili mudrijaši, slepi miševi-torbari, šumski zečevi i drugi ljubitelji voća. Iz semena palog na pogodno tle proklijalo bi i izraslo samo jedno drvo; ono bi rodilo jedno seme; i ovaj ciklus, od jednog prstenastog drveta do celog prstena, neprekidno se panavljao.
<BR>&nbsp;&nbsp;&nbsp;&nbsp;&nbsp;Tamo gde je zemljište bilo povoljno prstenovi bi se zatvarali, gotovo u potpun krug ali, i pored toga, u njegovoj sredini nije raslo nikakvo drugo veliko bilje, samo trava, mahovina i paprati.
<BR>&nbsp;&nbsp;&nbsp;&nbsp;&nbsp;Veoma stari prstenovi toliko bi ispostili zemljište iz sredine da je ono tonulo i obrazovalo krečnjak, koji se punio padzemnim vodama i kišom. Tako se, konačno, krug obrazovan od visokog, starog, tamocrvenog drveća mogao ogledati u mirnoj površini vode središnjeg ribnjaka. Sredina prstenova uvek je predstavljala mirno mesto. Najstariji prstenovi, u čijoj su se sredini nalazili ribnjaci, bili su najtiši, najčudniji.
<BR>&nbsp;&nbsp;&nbsp;&nbsp;&nbsp;Hram Palanke nalazio se izvan varošice u dolini koja se sastojala od jednog takvog prstena: četrdeset i šest stabala izdizalo je svoja stubasta tela i bronzane krošnje oko vodenog kruga čiju bi mirnu površinu ponekad poremetila kiša ili zamaglio sivi oblak, ili bi je, pak, obasjavala sunčeva svetlost probijajući se kroz crveno lišće sa savršeno čistog neba. Čvornovato korenje drveća raslo je i izbijalo ivicom vode, praveći sedišta za one koji su želeli da u samoći razmišljaju. Samo jedan par čaplji živeo je u prstenu Hrama.
<BR>&nbsp;&nbsp;&nbsp;&nbsp;&nbsp;Čaplja sa Viktorije zapravo nije bila čaplja; nije to bila, čak, ni ptica. Za opisivanje svog novog sveta izgnanici su posedovali samo reči iz starog sveta. Bića koja su živela pared malih ribnjaka, imala su noge poput štaka, bila su svetlosive boje i jela su ribu: to ih je činilo čapljama. Prva generacija je znala da nije reč o pravim čapljama, ni pticama, niti reptilima, ni sisarima. Sledeća generacija nije znala šta ova bića nisu bila, ali je donekle znala šta jesu. Bile su to čaplje.
<BR>&nbsp;&nbsp;&nbsp;&nbsp;&nbsp;Činilo se da žive koliko i drveće. Niko nikada nije video bebu-čaplju ili neko njeno jaje. Ponekad, čaplje su plesale i ukoliko su plesale u paru taj ples se odvijao obavijen divljinom noći, nevidljiv za bilo koga. Nečujno, koščate, elegantne čaplje pravile su gnezda u nanosima crvenog lišća između korenja, tragale za vodenim bićima u plićacima ribnjaka i piljile preko vode u ljudska bića svojim velikim, okruglim očima bezbojnim poput same vode. Nisu pokazivale nikakav strah od čoveka, ali nikada mu nisu dozvolile da im se približi.
<BR>&nbsp;&nbsp;&nbsp;&nbsp;&nbsp;Stanovnici Viktorije još nikada nisu prišli blizu nekoj velikoj oblasti na kojoj su živele životinje. Najveći biljojed bio je koni, debela spora zverka, slična zecu, sa finim zaštitnim ljuskama po čitavom telu; najveći grabljivci bile su larve, crvenooke i oštrih zuba, dugačke pola metra. Kada bi upale u zamku larve su grizle i grebale sve oko sebe u bezumnom besu sve dok ne bi uginule; koniji su odbijali da jedu, legli bi mirno i umirali kada bi ih uhvatio čovek. Bila su to velika morska bića. Kitolovci su dolazili u zaliv Eho i svakog leta su ih hvatali sebi za hranu. 'Kitolovci6 nisu bili kitolovci, ali šta su ovi monstrumi predstavljali niko nije znao. Nikada se nisu približavali ribarskim čamcima. Ni životinje iz ravnica i šuma nikada se nisu približile čoveku. Nisu bežale. Jednostavno su se držale na odstojanju. Posmatrale bi ga izvesno vreme, jasnog pogleda, a onda bi se udaljile, ignorišući stranca.
<BR>&nbsp;&nbsp;&nbsp;&nbsp;&nbsp;Jedino su se padavci svetlih krila i mudrijaši uopšte odlučivali da se približe čoveku. Stavljeni u kavez, padavci bi savili krila i umirali; ali ako bi im neko ostavio med moglo se desiti da padavac podigne gnezdo-osmatračnicu nalik šoljici za vodu u kojoj je, budući da je bio vodeno biće, spavao. Mudirijaši su očigledno verovali u svoju izuzetnu sposobnost da svakih nekoliko minuta liče na nešto drugo. Ponekad su pokazivali prijateljsku želju da obleću oko nekog ljudskog bića, ili čak, da sednu na njega. Promenljivost njihovih oblika imala je u sebi nešto od sposobnosti čaranja pomoću očiju, možda hipnoze, i Lev se ponekad pitao da li mudrijaši vole da koriste ljudska bića za uvežbavanje svojih trikova na njima. U svakom slučaju, ako bi ga zatvorili u kavez, mudrijaš se pretvarao u bezobličnu braon grudvicu nalik hrpici prašine, i nakon dva ili tri sata uginuo bi.
<BR>&nbsp;&nbsp;&nbsp;&nbsp;&nbsp;Nijedno biće na Viktoriji nije se moglo pripitomiti, nije htelo da živi sa čovekom. Nijedno biće nije želelo ni da mu se približi. Sva su izbegavala čoveka, izmicala mu u šume opojnog mirisa, zaklonjene kišom, ili su bežala u duboko more, ili konačno, u smrt. Čovek ih nije uopšte zanimao. On je za njih bio stranac. Nije im pripadao.
<BR>&nbsp;&nbsp;&nbsp;&nbsp;&nbsp;"Imala sam mačku", imala je običaj, veoma davno, Levova baka da priča. "Debelog, sivog mačora s krznom poput najmekše, najlepše svile. Imao je crne pruge na leđima i šapama, i velike zelene oči. Skočio bi mi u krilo, i stavio svoj nos ispod mog uha, tako da bih mogla da ga čujem, i preo bi, preo - ovako!" Stara gospođa bi napravila dubok, mekan zvuk hrkanja koji je mali dečak slušao sa dubokim uživanjem.
<BR>&nbsp;&nbsp;&nbsp;&nbsp;&nbsp;"Šta bi mačak rekao kada je bio gladan, Nano?" zadržavao je dah dok je čekao njen odgovor.
<BR>&nbsp;&nbsp;&nbsp;&nbsp;&nbsp;"Frrr, frrr!"
<BR>&nbsp;&nbsp;&nbsp;&nbsp;&nbsp;Nasmejala bi se, i on bi se nasmejao.
<BR>&nbsp;&nbsp;&nbsp;&nbsp;&nbsp;Iza vrata, izvan malih obrađenih polja, prostirala se divljina, beskrajan svet brežuljaka, crvenog lišća i izmaglice, pun tišine. Govoriti, tamo, bez obzira na to šta je htelo da se kaže, značilo bi reći: ja sam stranac.
<BR>&nbsp;&nbsp;&nbsp;&nbsp;&nbsp;"Jednog dana", reče dete, "poći ću da istražim ceo svet." Bila je to nova ideja za njega, koja ga je celog ispunila. Krenuo je da napravi mape, i sve ostalo. Ali, Nana ga nije slušala. Imala je tužan izraz lica. Znao je šta treba u takvom trenutku da uradi. Prišao joj je tiho i prislonio nosić uz njen vrat ispod uha, praveći: "frrr..."
<BR>&nbsp;&nbsp;&nbsp;&nbsp;&nbsp;"Je li to moj mačor Mino? Zdravo, Mino! Gle", reče, "to nije Mino, već Ljevuška! Kakvo iznenađenje!"
<BR>&nbsp;&nbsp;&nbsp;&nbsp;&nbsp;Seo joj je u krilo. Obgrlile su ga njene velike, stare tamnopute ruke. Na svakom zglobu nosila je narukvicu od finog, crvenog sapunovog kamena. Njen sin Aleksandar, Saša, Levov otac, napravio ih je i izrezbario specijalno za nju. "Lisice za ruke", rekao je kad joj ih je predao za rođendan. "Lisice sa Viktorije, mama." I svi odrasli su se nasmejali, ali Nana je imala tužan izraz lica dok se smejala.
<BR>&nbsp;&nbsp;&nbsp;&nbsp;&nbsp;"Nano. Da li je Mino bilo njegovo ime?"
<BR>&nbsp;&nbsp;&nbsp;&nbsp;&nbsp;"Naravno, glupane."
<BR>&nbsp;&nbsp;&nbsp;&nbsp;&nbsp;"Ali, zašto?"
<BR>&nbsp;&nbsp;&nbsp;&nbsp;&nbsp;"Zato što sam ga ja tako nazvala."
<BR>&nbsp;&nbsp;&nbsp;&nbsp;&nbsp;"Ali životinje nemaju imena."
<BR>&nbsp;&nbsp;&nbsp;&nbsp;&nbsp;"Ne. Ovde nemaju."
<BR>&nbsp;&nbsp;&nbsp;&nbsp;&nbsp;"Zašto nemaju?"
<BR>&nbsp;&nbsp;&nbsp;&nbsp;&nbsp;"Zato što ne znamo njihova prava imena", reče baka gledajući napolje preko malih obrađenih polja.
<BR>&nbsp;&nbsp;&nbsp;&nbsp;&nbsp;"Nano?"
<BR>&nbsp;&nbsp;&nbsp;&nbsp;&nbsp;"Da?" Čuo se meki glas iz toplih grudi na koja se bio naslonio.
<BR>&nbsp;&nbsp;&nbsp;&nbsp;&nbsp;"Zašta nisi donela Mina ovde?"
<BR>&nbsp;&nbsp;&nbsp;&nbsp;&nbsp;"Nismo mogli ništa da unesemo u vasionski brod. Ništa od ličnih stvari. Nije bilo prostora. Ali, u svakom slučaju, Mino je uginuo mnogo pre nego što smo došli. Ja sam bila dete kada je on bio mače i još sam bila dete kada je on ostario i umro. Mačke ne žive dugo, samo nekoliko godina."
<BR>&nbsp;&nbsp;&nbsp;&nbsp;&nbsp;"Ali ljudi duže žive."
<BR>&nbsp;&nbsp;&nbsp;&nbsp;&nbsp;"Oh, da, vrlo dugo."
<BR>&nbsp;&nbsp;&nbsp;&nbsp;&nbsp;Lev je nastavio da sedi u njenom krilu, pretvarajući se da je mačka sivog krzna, poput prostirke od pamučne vune s njihovog poda, samo topla. "Frrr", reče meko, dok ga je stara žena držala sedeći na pragu i gledajući iznad njegove glave u zemlju svog izgnanstva.
<BR>&nbsp;&nbsp;&nbsp;&nbsp;&nbsp;Dok je sada sedeo na tvrdom prostranom korenu prstenastog drveta na ivici Zajedničkog Ribnjaka, mislio je o Nani, mački, srebrnoj vodi mirnog jezera, o planinama iznad jezera na koje je žarko želeo da se ispne, o uspinjanju na planine što su se nalazile iza ove magle i kiše, o uspinjanju u led i svetlost planinskih vrhova; mislio je na mnoge stvari, na isuviše mnogo stvari. Sedeo je mirno, ali njegov duh nije mogao da miruje. Došao je ovde zbog tišine, ali njegov duh je lutao, od prašlosti do budućnosti i nazad. Samo se za trenutak umirio. Jedna čaplja je nečujno zagazila u vodu sa udaljene strane ribnjaka, podigavši svoju uzanu glavu i zagledala se u Leva. Uzvratio joj je pogled i za jedan trenutak ostao zarobljen tim okruglim, prozirnim pogledom, beskrajne dubine poput neba bez oblaka; i za trenutak postao je i sam okrugao, providan, tih, središnji trenutak svih trenutaka, večiti trenutak neme životinje.
<BR>&nbsp;&nbsp;&nbsp;&nbsp;&nbsp;Čaplja se okrenula na drugu stranu, savila glavu tražeći ribu u tamnoj vodi.
<BR>&nbsp;&nbsp;&nbsp;&nbsp;&nbsp;Lev ustade nastojeći da se kreće mirno i nečujno poput same čaplje, i napusti prsten, koji je obrazavalo dirveće, prošavši između dva masivna, crvena debla. Bilo je to kao da se prolazi kroz vrata u jedan sasvim drugačiji prostor. Nisku dolinu obasjavalo je Sunce, nebo je bilo vetrovito i živopisno; Sunce je bacalo zlatnu svetlost na krov Hrama crvene boje, koji se nalazio na južnoj strani padine. U Hramu se već nalazio veliki broj ljudi, koji su stajali na stepeništu i tremu razgovarajući međusobno, i Lev pažuri k njima. Poželeo je da trči, da viče. Ovo nije bilo vreme za ćutanje. Bilo je to prvo jutro bitke, početak pobede.
<BR>&nbsp;&nbsp;&nbsp;&nbsp;&nbsp;Andrej mu doviknu: "Hajde! Svi čekaju na Gazda-Lema!"
<BR>&nbsp;&nbsp;&nbsp;&nbsp;&nbsp;On se nasmeja i potrča; u dva koraka prešao je šest stepenika. "E pa, dobro", reče, "kakva je to disciplina, gde su vam čizme, da li smatraš da je tvoj položaj dastojanstven, Seme?" Sem, smeđ, zdepast muškarac, obučen samo u bele pantalone, dubio je mirno na glavi, pored ograde trema.
<BR>&nbsp;&nbsp;&nbsp;&nbsp;&nbsp;Elija je otvorio sastanak. Nisu ulazili unutra nego su seli na trem da razgovaraju, budući da je sunčeva svetlost bila vrlo prijatna. Elija je, kao i obično, bio ozbiljan, ali Levov dolazak oraspoložio je druge i razgovor je bio živ ali oštar. Smisao sastanka gotovo da je odmah postao jasan. Elija je želeo da još jedna delegacija pođe u Grad na razgovor s Gazdama, ali niko drugi nije na to pristao; svi su tražili da se održi opšti sastanak naroda Palanke. Dogovorili su se da se sastanak održi pre nego što zađe sunce, i mlađi ljudi preuzeli su na sebe obavezu da obaveste udaljena sela i farme. Kada se Lev spremio da pođe, Sem, koji je sve vreme razgovora dubio na glavi, uspravi se jednostavnim ljupkim pokretom i reče, smešeći se, Levu: "Juhuu, biće to velika bitka."
<BR>&nbsp;&nbsp;&nbsp;&nbsp;&nbsp;Lev, čiji je um bio zaokupljen stotinama stvari, nasmeši se Semu i odjuri.
<BR>&nbsp;&nbsp;&nbsp;&nbsp;&nbsp;Kampanja koju je narod Palanke pripremao bila je za njih nešto novo, a ipak i nešto poznato. U Palanačkoj školi i Hramu, svi su učili o principima i taktikama kampanje, poznavali su živote junaka-filozofa, Gandija i Lutera Kinga, istoriju Naroda Mira, ideje koje su nadahnule te živote, tu istoriju. U izgnanstvu Narod Mira nastavio je da živi prema tim idealima; i sve do sada to su činili uspešno. Održali su, na kraju krajeva, sopstvenu nezavisnost, time što su preuzeli celokupnu brigu o zemljoradnji u svojoj zajednici i pošto su dobrovoljno delili sve proizvode sa Gradom. Za nadoknadu; Grad ih je snabdevao alatom i mašinerijama koje su se pravile u vladinim livnicama, ribom koju je lovila gradska flota i raznim drugim proizvodima koje je, pošto je prvi bio osnovan, Grad mogao lakše da proizvede. Bio je to dogovor kojim su obe strane bile zadovoljne.
<BR>&nbsp;&nbsp;&nbsp;&nbsp;&nbsp;Ali, postepeno, uslovi trgovine postajali su sve više nejednaki. Palančani su gajili biljke od kojih su se dobijali pamuk i vuna, kao i drveće od koga se pravila svila, odnosili su sirov materijal u gradske fabrike na sukanje i tkanje. Ali fabrike su bile vrlo stare; kada su Palančanima bili potrebni materijali, više im se isplatilo da ih sami predu i tkaju. Sveže i sušene ribe koje su očekivali iz Grada nisu stizale. Loš ulov, objasnio je Savet. Alatke nisu bile zamenjivane. Grad je pravio alat za farmere; pošto zemljoradnici ne postupaju pažljivo s oruđem, moraće sami da ga zamene, rekao je Savet. Tako je to teklo, dovoljno sporo da ne izbije nikakva kriza. Narod Palanke pravio je kompromise, nalazio opravdanja, popuštao. Deca i unučad prvih izgnanika, koji su sada bili odrasli muškarci i žene, nikada nisu videli kako izgledaju primena i tehnika napada i otpora, što je predstavljalo vezivnu snagu njihovog zajedništva.
<BR>&nbsp;&nbsp;&nbsp;&nbsp;&nbsp;Ali oni su stekli znanje o toj tehnici, o njenom duhu, motivima i pravilima. Oni su je naučili i primenjivali u beznačajnim konfliktima u samoj Palanci. Imali su prilike da vide kako njihovi odrasli članovi rešavaju probleme i nesuglasice, ponekad strasnom diskusijom, a ponekad pomoću gotovo prećutne saglasnosti. Naučili su da u sastancima traže smisao, ne da slušaju one koji su najbučniji, bilo da je pokornost bila nužna i ispravna ili neumesna i pogrešna. Naučili su da čin nasilja jeste izraz slabosti, i da duhovna snaga leži u nepokolebljivoj doslednosti.
<BR>&nbsp;&nbsp;&nbsp;&nbsp;&nbsp;Konačno, verovali su u sve to, kao što su verovali da su sve to naučili izvan svake prisile ili sumnje. Niko od njih ne bi pribegao nasilju, ni pred kakvim provokacijama. Verovali su u svoja uverenja i stoga su bili jaki.
<BR>&nbsp;&nbsp;&nbsp;&nbsp;&nbsp;"Neće biti lako ovog puta", rekla im je Vera, pre nego što su ona i ostali pošli u Grad. "Znajte da neće biti lako."
<BR>&nbsp;&nbsp;&nbsp;&nbsp;&nbsp;Potvrdno su klimnuli glavom, smešeći se i hrabreći je. Naravno da neće biti jednostavno. Lake pobede nisu ni vredne pobeđivanja.
<BR>&nbsp;&nbsp;&nbsp;&nbsp;&nbsp;Dok je išao od farme do farme jugozapadno od Palanke, Lev je pozivao ljude da dođu na veliki skup i odgovarao na njihova pitanja o Veri i drugim taocima. Neki su se plašili onog što bi ljudi iz Grada mogli da preduzmu kao sledeće, i Lev reče: "Da, u stanju su da učine i nešto gore nego što je zadržavanje talaca. Ne možemo očekivati od njih da se jednostavno slože s nama, kada se mi ne slažemo s njima. Ali mi smo spremni za borbu."
<BR>&nbsp;&nbsp;&nbsp;&nbsp;&nbsp;"Ipak, kada se bore oni upotrebljavaju noževe - a tamo se nalazi i ono mesto gde bičuju, znate", reče jedna žena spuštajući ton. "Gde kažnjavaju svoje lopove i..." Nije dovršila. Svima je bilo neugodno i osećali su se postiđeni pri pomenu tog mesta.
<BR>&nbsp;&nbsp;&nbsp;&nbsp;&nbsp;"Oni su upali u zamku nasilja koje ih je i dovelo dovde", rekao je Lev. "Mi nismo. Ako ostanemo čvrsti, svi koliko nas ima, shvatiće našu snagu; videće da je veća od njihove. Počeće da nas slušaju. I da se bore za slobodu, sopstvenu." Njegovo lice i glas bili su tako vedri da su farmeri mogli da osete kako govori pravu istinu, i počinjali su da se raduju budućem sukobu sa Gradom umesto da ga se plaše. Dva brata koja su dobili imena iz vremena Dugog Marša, Lion i Pamplona, postali su naročito vredni; Pamplona, koji je bio doista prostodušan, pratio je Leva od farme do farme, tako da je do kraja jutra još deset puta mogao da čuje planove za pružanje otpora.
<BR>&nbsp;&nbsp;&nbsp;&nbsp;&nbsp;Poslepodne Lev je radio sa svojim ocem i druge tri porodice koje su obrađivale njihovo pirinčano polje, pošto je došlo vreme za poslednju žetvu koja se morala obaviti bez obzira na druga zbivanja. Kada je došlo vreme za večeru, otac je pošao s jednom od tih porodica da jede; Lev je otišao sa Južnim Vetrom. Ona beše napustila kuću svoje majke i živela je sama u maloj kućici zapadno od varoši koju su ona i Timo sagradili kada su se venčali. Kućica je stajala usamljena, među poljima, iako se mogla videti iz najbliže grupe kuća koje su ležale izvan Palanke. Lev, ili Andrej, ili Martinova žena Italija, ili sve troje, često su dolazili kod nje na večeru, noseći sa sobom ponešto da podele sa Južnim Vetrom. Ona i Lev jeli su zajedno, sedeći na pragu, pošto je bilo blago, zlatno avgustovsko poslepodne, a zatim su zajedno pošli u Hram, gde se već beše okupilo dvesta ili trista ljudi, a svakog minuta pristizalo ih je još više.
<BR>&nbsp;&nbsp;&nbsp;&nbsp;&nbsp;Svi su znali za razlog svog dolaska: da se međusobno ponovo uvere kako su jedinstveni, i da se dogovore o sledećem postupku. Duh okupljanja bio je prazničan i pomalo prožet ushićenjem. Ljudi su stajali na pragu i svi su, na jedan ili drugi način, govorili isto: "Ne idemo da se predamo; nećemo dopustiti da zadrže naše taoce!" Kada je Lev progovorio radosno su ga pozdravili: bio je on unuk velikog Šulca koji je predvodio Dugi Marš, istraživač divljine i opšti miljenik u svakom slučaju. Klicanje je prestalo, u okupljenom narodu koji je sada već brojao preko hiljadu ljudi, nastao je mir. Približavala se noć, a svetiljke na tremu Hrama, koje je snabdevao strujom varoški generator, slabo su gorele tako da je bilo teško videti šta se dešava na kraju gomile. Izgledalo je da se kroz narod probija nekakav nizak, masivan, crni predmet. Kada se priližio tremu videlo se da je reč o grupi muškaraca, o jednoj trupi stražara iz Grada, koja se kretala kao neprobojan blok. Blok je imao glas: "Okupljeni... red... bol..." bilo je sve što se uopšte moglo raspoznati, pošto je svako iz mase postavio neko pitanje nezadovoljstva. Lev, koji je stajao ispod jedne svetiljke, zamoli za tišinu, i pošto se gomila utišala, začuo se snažan glas:
<BR>&nbsp;&nbsp;&nbsp;&nbsp;&nbsp;"Masovna okupljanja su zabranjena, gomila se mora razići. Masovna okupljanja zabranjena su prema naređenju Vrhovnog Saveta pod pretnjom hapšenja i kažnjavanja. Smesta se raziđite i pođite svojim kućama!"
<BR>&nbsp;&nbsp;&nbsp;&nbsp;&nbsp;"Nećemo", rekoše ljudi; "zašto bismo se razišli? Kakvo oni imaju pravo?"
<BR>&nbsp;&nbsp;&nbsp;&nbsp;&nbsp;"Pođite svojim kućama!"
<BR>&nbsp;&nbsp;&nbsp;&nbsp;&nbsp;"Hajde, dosta!"
<BR>&nbsp;&nbsp;&nbsp;&nbsp;&nbsp;"Hajde, umirite se!" zagrmeo je Andrej, glasom za koji niko nije znao da ga poseduje. Kada su se ponovo umirili on se obrati Levu na svoj uobičajen nerazgavetan način: "Hajde govori."
<BR>&nbsp;&nbsp;&nbsp;&nbsp;&nbsp;"Ova delegacija iz Grada ima prava da govari", reče Lev glasno i razgovetno. "I da bude saslušana. A kad budemo čuli šta kažu, moći ćemo da se suprotstavimo, ali zapamtite da smo odlučili da nas ne dozvolimo da nas isprovociraju nikakvo delo i nikakva reč. Ljudima koji su došli među nas ne nudimo ni ljutnju ni uvrede. Ono što im mi nudimo jeste prijateljstvo i istinoljubivost!"
<BR>&nbsp;&nbsp;&nbsp;&nbsp;&nbsp;Pogledao je u stražare, a oficir je istim nestrpljivim glasom smesta ponovio naređenje da se skup raziđe. Kada je završio, nastupila je tišina. Muk je patrajao. Niko ništa nije rekao. Niko se nije pokrenuo.
<BR>&nbsp;&nbsp;&nbsp;&nbsp;&nbsp;"Hajde, kreći", viknuo je oficir, podigavši glas, "krećite, razilazite se, odlazite svojim kućama!"
<BR>&nbsp;&nbsp;&nbsp;&nbsp;&nbsp;Lev i Andrej se pogledaše, prekrstiše ruke i sedoše.
<BR>&nbsp;&nbsp;&nbsp;&nbsp;&nbsp;Nepokolebljivi, koji se nalazio gore na tremu, takođe sede; a za njim i Južni Vetar, Elija, Sem, Džul, i drugi. Svi ljudi, koji su se nalazili okupljeni na mestu za sastanak, počeli su da se spuštaju u sedeći stav. Bio je to čudan prizor među lelujavim senkama, pri žućkastoj slaboj svetlosti. Neka se deca zasmejaše. Kroz pola minuta svi su sedeli. Niko nije ostao na nogama osim trupe stražara, dvadesetorice ljudi koji su stajali zbijeni jedan uz drugog.
<BR>&nbsp;&nbsp;&nbsp;&nbsp;&nbsp;"Bili ste upozoreni", viknuo je oficir, a glas mu je istovremeno zvučao samopouzdano i zbunjeno. Bilo je očito da nije siguran šta treba da radi s ovim ljudima koji su sada ćuteći sedeli na zemlji, gledajući u njega s izrazima miroljubive radoznalosti, kao da su deca na predstavi lutkarskog pozorišta gde je on sam predstavljao jednu takvu marionetu. "Ustanite i raziđite se, ili ću početi sa hapšenjem!"
<BR>&nbsp;&nbsp;&nbsp;&nbsp;&nbsp;Niko ništa ne reče.
<BR>&nbsp;&nbsp;&nbsp;&nbsp;&nbsp;"Dobro, uhapsiću tri... dvadeset najbližih. Ustanite. Vi, ustajte!"
<BR>&nbsp;&nbsp;&nbsp;&nbsp;&nbsp;Ljudi kojima se stražar obraćao ili na koje je pokazivao rukom ustali su i stali mirno. "Da li i moja žena može da pođe s nama?" upita tihim glasom jedan čovek stražara, ne želeći da prekine veliko duboko ćutanje okupljene gomile.
<BR>&nbsp;&nbsp;&nbsp;&nbsp;&nbsp;"Nikakvih masovnih okupljanja bilo kakve vrste ne sme više biti. Po naređenju Saveta!" prodera se stražar, i povede svoje ljude ispred grupe od dvadeset i pet Palančana. Oni uskoro nestadoše u mraku, gde električno osvetljenje nije više dopiralo.
<BR>&nbsp;&nbsp;&nbsp;&nbsp;&nbsp;Iza njih ostala je gomila u dubokom muku. Jedan glas podiže se iz grupe pevajući. Pridružiše mu se drugi glasovi, u početku tiho. Bila je to stara pesma, iz doba Dugog Marša na Zemlji.
<BR>&nbsp;&nbsp;&nbsp;&nbsp;&nbsp;"O kad stignemo,
<BR>&nbsp;&nbsp;&nbsp;&nbsp;&nbsp;o kad stignemo u slobodnu zemlju
<BR>&nbsp;&nbsp;&nbsp;&nbsp;&nbsp;sagradićemo Grad,
<BR>&nbsp;&nbsp;&nbsp;&nbsp;&nbsp;o kad stignemo..."
<BR>&nbsp;&nbsp;&nbsp;&nbsp;&nbsp;Kako je grupa stražara i uhapšenika odmicala u mrak pevanje se, iza njih, nije čulo slabije već je postajalo sve jasnije i jače, kao da se stotine glasova ujedinilo u jedan jedini koji se prostirao iznad tamne mirne zemlje između Palanke i grada Viktorije.
<BR>&nbsp;&nbsp;&nbsp;&nbsp;&nbsp;Dvadeset i petoro ljudi koje je straža uhapsila, ili koji su dobrovoljno prošli s njom, vratili su se u Palanku kasno sledećeg dana. Tamo su ih preko noći smestili u jedno stovarište, verovatno zato što u Gradskom zatvoru nije bilo dovoljno mesta za toliko osoba, od kojih su šesnaestoro bile žene i deca. Poslepodne je održano suđenje, rekli su, nakon koga im je rečeno da idu kući. "Ali, moraćemo da platimo kaznu", rekao je stari Pamplona važno.
<BR>&nbsp;&nbsp;&nbsp;&nbsp;&nbsp;Pamplonin brat, Lion, bio je uspešan vrtlar, ali Pamplona, spor i bolešljiv, nikada ni u čemu nije bio naročito uspešan. Ovo je bio trenutak njegove slave. Bio je u zatvoru, baš kao i Gandi, kao Šulc, baš kao na Zemlji. Bio je heroj, i ushićen zbog toga.
<BR>&nbsp;&nbsp;&nbsp;&nbsp;&nbsp;"Kaznu?" upitao je Andrej s nevericom. "Novac? Oni znaju da mi ne upotrebljavamo njihove novčanice..."
<BR>&nbsp;&nbsp;&nbsp;&nbsp;&nbsp;"Kazna", objasnio je Pamplona, mirno prelazeći preko Andrejeve neverice, "sastoji se u tome što ćemo morati da radimo dvadeset dana na njihovoj novoj farmi."
<BR>&nbsp;&nbsp;&nbsp;&nbsp;&nbsp;"Kakvoj novoj farmi?"
<BR>&nbsp;&nbsp;&nbsp;&nbsp;&nbsp;"Na nekoj vrsti nove farme koju Gazde planiraju da naprave."
<BR>&nbsp;&nbsp;&nbsp;&nbsp;&nbsp;"Gazde se spremaju da pređu u zemljoradnike?" Svi se nasmejaše.
<BR>&nbsp;&nbsp;&nbsp;&nbsp;&nbsp;"Bilo bi im najbolje da to učine, ako žele da jedu", reče jedna žena.
<BR>&nbsp;&nbsp;&nbsp;&nbsp;&nbsp;"Šta će biti ako ne odete da radite na toj novoj farmi?"
<BR>&nbsp;&nbsp;&nbsp;&nbsp;&nbsp;"Ne znam", reče Pamplona zbunivši se. "Niko nam nije rekao. Od nas se nije tražilo da govorimo. Bilo je to suđenje, s pravim sudijom. Samo je on govorio."
<BR>&nbsp;&nbsp;&nbsp;&nbsp;&nbsp;"Ko je bio sudija?"
<BR>&nbsp;&nbsp;&nbsp;&nbsp;&nbsp;"Makmilan."
<BR>&nbsp;&nbsp;&nbsp;&nbsp;&nbsp;"Mladi Makmilan?"
<BR>&nbsp;&nbsp;&nbsp;&nbsp;&nbsp;"Ne, stari, savetnik. Mada se i mladi nalazio tamo. To je jedan krupan čovek! Kao drvo! I sve se vreme smeškao. Fini, mladić."
<BR>&nbsp;&nbsp;&nbsp;&nbsp;&nbsp;Stigao je Lev, trčeći, pošto je upravo dobio vest o povratku zatvorenika. Iz uzbuđene grupe što se beše skupila na ulici da bi poželela dobrodošlicu zatvorenicima, Lev zagrli prve na koje je naišao. "Vratili ste se, vratili... svi?"
<BR>&nbsp;&nbsp;&nbsp;&nbsp;&nbsp;"Da, da, svi su se vratili, možeš sada da ideš da večeraš!"
<BR>&nbsp;&nbsp;&nbsp;&nbsp;&nbsp;"Drugi, Hari i Vera..."
<BR>&nbsp;&nbsp;&nbsp;&nbsp;&nbsp;"Ne, oni se nisu vratili. Nisu ih videli."
<BR>&nbsp;&nbsp;&nbsp;&nbsp;&nbsp;"Ali vi svi... nisu vas povredili?"
<BR>&nbsp;&nbsp;&nbsp;&nbsp;&nbsp;"Lev je rekao da neće moći ništa da jede dok se vi ne vratite, gladovao je."
<BR>&nbsp;&nbsp;&nbsp;&nbsp;&nbsp;"Dobro smo, idi pojedi nešto za večeru, kakvu to glupost činiš?"
<BR>&nbsp;&nbsp;&nbsp;&nbsp;&nbsp;"Jesu li dobro postupali s vama?"
<BR>&nbsp;&nbsp;&nbsp;&nbsp;&nbsp;"Kao sa gostima", potvrdio je stari Pamplona. "Pa mi smo svi braća. Zar nije tako? Dali su nam i ukusan, obilan doručak."
<BR>&nbsp;&nbsp;&nbsp;&nbsp;&nbsp;"Naš sopstveni pirinač, koji mi uzgajamo, eto šta su nam dali! Divni domaćini! Zaključaju svoje goste u kolibu u kojoj vlada mrkli mrak, a ledenu kao smrznuta kaša... Svaka me kost boli i hoću da se okupam, svaki od onih stražara bio je pun vašiju, videla sam jednu tačno na njegovom vratu, onog što me je uhapsio... vaška je bila veličine tvog nokta, uff, hoću smesta da se okupam!" Bila je to Kira, snažna vesela žena koja je šuškala pri govoru zato što je izgubila dva prednja zuba; govorila je kako joj zubi ne nedostaju i svi su već bili navikli na njen način govora. "Ko će da me primi na prenoćište? Neću da pešačim do kuće čak u Istočno Selo dok me svaka kost boli a desetine vašiju puzi mi niz kičmu!" Petoro ili šestoro ljudi odmah joj je ponudilo kupanje, krevet i hranu. Svi oslobođeni zatvorenici bili su zbrinuti i samo se o njima sada vodilo računa. Lev i Andrej odoše niz malu uzanu ulicu koja je vodila do Levove kuće. Izvesno vreme išli su ćuteći.
<BR>&nbsp;&nbsp;&nbsp;&nbsp;&nbsp;"Hvala bogu!" reče Lev.
<BR>&nbsp;&nbsp;&nbsp;&nbsp;&nbsp;"Da. Hvala bogu. Vratili su se; pomoglo je. Da su se samo Vera, Jan i ostali vratili s njima!"
<BR>&nbsp;&nbsp;&nbsp;&nbsp;&nbsp;"Za njih ne brinem. Ali ova grupa... Niko od njih nije bio spreman, nisu prethodno razmišljali o ovome, nisu se ranije pripremili za hapšenje. Plašio sam se da će ih to uvrediti, bojao sam se da će se uplašiti, naljutiti. Mi smo bili odgovorni, jer mi smo doveli do toga da svi sednu u znak protesta. Zbog nas su uhapšeni. Ali, izdržali su: nisu se uplašili, nisu se borili, bili su nepokolebljivi!" Levu zadrhta glas. "Bila je to moja odgovornost?"
<BR>&nbsp;&nbsp;&nbsp;&nbsp;&nbsp;"Zajednička", reče Andrej. "Nismo ih mi poslali, niti si ih ti poslao, oni su sami pošli. Izabrali su da pođu. Prestani da se sekiraš. Moraš da jedeš. Saša!" Nalazili su se pred ulazom u kuću. "Nateraj ovog čoveka da jede. Oni su nahranili njegove zatvorenike, sada ti nahrani njega."
<BR>&nbsp;&nbsp;&nbsp;&nbsp;&nbsp;Saša, koji je sedeo pored ognjišta čisteći ga od pepela, baci pogled prema njima; brkovi kao i obrve iznad njegovih duboko usađenih očiju, podrhtavali su. "Ko može naterati mog sina da čini ono što sam ne želi?" reče. "Ako želi da jede, zna gde se nalazi činija sa supom."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
