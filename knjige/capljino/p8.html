<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Pošto im beše ostalo sasvim malo vremena, trebalo je hitno obavestiti i okupiti celu zajednicu, kako bi se čvrsto zbili i našli snage u opštoj nepokolebljivosti. Doista - žurba im je odgovarala jer su ih inače mogle da pritisnu zebnja i sumnja u sopstvene snage; pod pretnjom skorog napada svi su želeli da pronađu i očuvaju nekakvo središte, koje bi predstavljalo snagu grupe.
<BR>&nbsp;&nbsp;&nbsp;&nbsp;&nbsp;Jezgro je postojalo i nalazilo se u njemu - on sam predstavljao je jezgro, zajedno s Andrejom, Južnim Vetrom, Martinom, Italijom, Santom i svima ostalima koji su bili mladi, odlučni. Vera nije bila fizički prisutna, a ipak je bila tu, jer se u svim njihovim diskusijama osećala njena blaga i nepokolebljiva čvrstina. Ni Elija nije bio prisutan; on, Džul i nekolicina, drugih, uglavnom starijih ljudi, stajali su po strani, morali su da stoje, jer se nisu slagali s opštim stavom grupe. Elija nikada nije bio odlučno za plan emigracije a sada im je zamerao kako su otišli isuviše daleko, da devojka smesta mora da se vrati svom ocu sa delegacijom koja bi, "Sela zajedno sa Savetom i razgovarala - kada bismo samo seli i međusobno razgovarali, ne bi bilo nikakve potrebe za svim ovim nepoverenjem i otporom..."
<BR>&nbsp;&nbsp;&nbsp;&nbsp;&nbsp;"Naoružani ljudi ne sede i ne pregovaraju, Elija", reče stari Lion, žustro.
<BR>&nbsp;&nbsp;&nbsp;&nbsp;&nbsp;Ljudi iz Palanke nisu se priklonili Eliji nego 'Verinom narodu', mladima. Lev je osećao snagu svojih prijatelja i cele zajednice, njihovu saglasnost i podršku. Gotovo da mu nije bilo potrebno da savetuje ove ljude, da im objašnjava šta moraju da učine; oni su znali da je reč o opštem, mirnom otporu kojim se treba suprotstaviti nasilju Grada. To su znali još od ranije i sada su razmišljali u njegovo ime, a on u njihovo; njegova reč izražavala je njihovu volju.
<BR>&nbsp;&nbsp;&nbsp;&nbsp;&nbsp;Devojka Luz: upravo je prisustvo ove strankinje, poluizgnanika, u Palanci, izoštrilo njihov osećaj za savršeno zajedništvo i obogatilo ga sažaljenjem prema njoj. Znali su zašto je došla i nastojali su da budu ljubazni s njom. Bila je usamljena među njima, uplašena i sumnjičava, i branila se ponosom i arogancijom Gazdine kćerke svaki put kada nešto nije razumela. Ali, ona ipak sve razume, mislio je Lev, bez obzira koliko je njen razum sprečava u tome; razumela je srcem, jer je došla kod njih s poverenjem.
<BR>&nbsp;&nbsp;&nbsp;&nbsp;&nbsp;Kada joj je to rekao, kada joj je rekao da ona jeste i da je uvek bila, u duhu, jedna od njih, jedna od Naroda Mira, zaogrnula se svojom ohološću. "Ne znam čak ni šta te vaše ideje znače", reče. Ali ona je već mnogo toga, zapravo, naučila od Vere; i za vreme tih čudnih, napetih dana bez delanja, dana čekanja na reč ili napad iz Grada, kada je svakodnevni posao bio odložen a Verini ljudi bili mnogo više zajedno; Lev je razgovarao s njom što je češće mogao, žudeći da je potpuno uvede među njih, u centar gde je bilo toliko mnogo mira i snage, i gde pojedinac nije bio usamljen.
<BR>&nbsp;&nbsp;&nbsp;&nbsp;&nbsp;"Veoma je glupa, doista", objašnjavao je, "ta nekakva vrsta određenog spiska pravila, baš kao u školi. Najpre uradiš to, zatim ono. Prvo pokušavaš s pregovorima i iznošenjem problema, bez obzira na to o kojem je problemu reč, putem postojećih sredstava i institucija. Nastojiš da razgovaraš o tome kao što Elija stalno zahteva. Takav korak preduzela je, kao što znaš, Verina grupa - da razgovaraju sa Savetom. I nije išlo. Zato se prelazi na drugi korak. Nesarađivanje. Na neku vrstu povlačenja i mirovanja, tako da shvate kako doista najozbiljnije veruješ u svoje reči. Tu se mi sada nalazimo. Treći korak koji pripremamo jeste objavljivanje ultimatuma. To je poslednji apel, nuđenje konstruktivnog rešenja i jasno tumačenje šta će se preduzeti ako se ovako rešenje ne prihvati."
<BR>&nbsp;&nbsp;&nbsp;&nbsp;&nbsp;"I šta će se desiti ako se oni ne slože?"
<BR>&nbsp;&nbsp;&nbsp;&nbsp;&nbsp;"Prelazak na četvrti korak. Građanska neposlušnost."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Odbijanje da se posluša svako naređenje ili zakon, koje nam je vlast silom nametnula. Mi smo ustanovili našu sopstvenu, parlamentarnu, nezavisnu vlast, i sledimo naš sopstveni kurs."
<BR>&nbsp;&nbsp;&nbsp;&nbsp;&nbsp;"Doista?"
<BR>&nbsp;&nbsp;&nbsp;&nbsp;&nbsp;"Doista", reče on, smešeći se. "Ovakav stav uvek je, znaš, imao uspeha na Zemlji. To je stav protiv svih oblika zastrašivanja i hapšenja, tortura i nasilja. Možeš da čitaš o tome, trebalo bi da pročitaš Mirovskajinu Istoriju..."
<BR>&nbsp;&nbsp;&nbsp;&nbsp;&nbsp;"Ne umem da čitam", reče devojka na svoj prezriv način. "Jednom sam počela da čitam jednu... Ako to funkcioniše tako dobro, zašto ste onda otpremljeni sa Zemlje?"
<BR>&nbsp;&nbsp;&nbsp;&nbsp;&nbsp;"Nije nas bilo dovoljno. Vlade su bile suviše velike i moćne. Ali oni nas ne bi poslali u izgnanstvo, zar ne, da nas se nisu plašili?"
<BR>&nbsp;&nbsp;&nbsp;&nbsp;&nbsp;"To isto kaže moj otac o svojim precima", primeti Luz. Obrve su joj bile spuštene u pravu liniju iznad očiju, tamnih i zamišljenih očiju. Lev ju je posmatrao, umiren za trenutak njenim ćutanjem, zatečen njenom neobičnošću. Jer uprkos njegovoj tvrdnji kako je ona jedna od njih, ona to nije bila; nije ličila na Južni Vetar, niti na Veru, niti na bilo koju ženu koju je poznavao. Bila je drugačija, njemu strana. Kao i u sivoj čaplji sa Zajedničkog Ribnjaka bilo je mira u njoj, mira i tišine koji su ga odvlačili, na drugu stranu, prema drugačijem jezgru.
<BR>&nbsp;&nbsp;&nbsp;&nbsp;&nbsp;Bio je toliko začaran, toliko privučen njenom čudnom ličnošću, da nije čuo kad je Južni Vetar nešto rekla, a kada je sama Luz ponovo progovorila gotovo se zaprepastio i, za trenutak, prisna soba kuće Južnog Vetra delovala je čudno, kao neko strano mesto.
<BR>&nbsp;&nbsp;&nbsp;&nbsp;&nbsp;"Volela bih kada bi to sve moglo da se zaboravi", reče ona. "Zemlja... to je bilo pre stotinu godina, to je jedan drugačiji svet, drugačije Sunce, šta nam ona danas znači? Mi se sada nalazimo ovde. Zašto ne možemo da živimo na sopstveni način? Ja nisam sa Zemlje. Ti nisi za Zemlje. Ovo je naš svet... Trebalo bi da ima i sopstveno ime. 'Viktorija', to je glupo, to je jedna zemaljska reč. Našem svetu treba da damo neko naše ime."
<BR>&nbsp;&nbsp;&nbsp;&nbsp;&nbsp;"Kakvo ime?"
<BR>&nbsp;&nbsp;&nbsp;&nbsp;&nbsp;"Neko koje ne znači ništa. Oobo, ili Babo. Ili, nazovimo ga Blato. Ovaj svet je sav u blatu ako je Zemlja nazvana 'zemljom' zašto ovaj svet ne bi mogao da se nazove 'blatom'?" Govorila je ljutito, kao što je često činila, ali kada se Lev nasmejao, nasmejala se i ona. Južni Vetar se samo smeškala, ali konačno i ona reče svojim mekim glasom: "Da, to je ispravno."
<BR>&nbsp;&nbsp;&nbsp;&nbsp;&nbsp;"A tada bismo mogli da uredimo svet po svome, umesto da uvek imitiramo one sa Zemlje. Ako ne bi bilo nikakvog nasilja, onda ne bi moralo da postoji ni bilo kakvo nenasilje..."
<BR>&nbsp;&nbsp;&nbsp;&nbsp;&nbsp;"Početi sa blatom i sagraditi svet", reče Lev. "Ali zar ne vidite da upravo to i činimo?"
<BR>&nbsp;&nbsp;&nbsp;&nbsp;&nbsp;"Pravite kolače od blata", reče Luz.
<BR>&nbsp;&nbsp;&nbsp;&nbsp;&nbsp;"Gradimo novi svet."
<BR>&nbsp;&nbsp;&nbsp;&nbsp;&nbsp;"Nezavisno od zabluda starog sveta."
<BR>&nbsp;&nbsp;&nbsp;&nbsp;&nbsp;"Ako ljudi zaborave svoju prošlost, moraju da sve počnu od početka i nikada ne stižu do budućnosti. Zato na Zemlji stalno vode ratove. Zaboravili su kako je izgledao poslednji rat. Mi doista počinjemo sasvim nov život. Zato što pamtimo stare greške i ne želimo da ih ponovimo."
<BR>&nbsp;&nbsp;&nbsp;&nbsp;&nbsp;"Ponekad mi se čini", reče Andrej, koji je sedeo pored ognjišta praveći sandale za Južni Vetar - njegovo uzgredno zanimanje bilo je krpljenje cipela, "ako mi ne zameriš što tako govorim, Luz, da se u Gradu sećaju svih starih grešaka tako da stalno mogu da ih ponavljaju."
<BR>&nbsp;&nbsp;&nbsp;&nbsp;&nbsp;"Ne znam", reče ona nezainteresovano. Ustala je i otišla do prozora. Bio je zatvoren, pošto kiša nije prestajala da pada i vreme je bivalo sve hladnije, s vetrom koji je duvao sa istoka. Mala vatra u ognjištu davala je toplinu i svetlost sobi. Luz stade okrenuta leđima toj udobnosti, gledajući napolje kroz tanka, zamagljena prozorska stakla, u tamna polja i teške oblake.
<BR>&nbsp;&nbsp;&nbsp;&nbsp;&nbsp;Onog jutra nakon njenog dolaska u Palanku, posle razgovora s Levom i ostalima, napisala je pismo svom ocu. Kratko pismo, iako joj je bilo potrebno čitavo pre podne da ga napiše. Pokazala ga je prvo Južnom Vetru, a zatim Levu. Kada je on sada pogledao tu uspravnu, snažnu figuru, obrisa crnih naspram svetlosti, ponovo se setio sadržaja njenog pisma, pravih, crnih, krutih poteza. Napisala je:
<BR>
<BR>&nbsp;&nbsp;&nbsp;&nbsp;&nbsp;Poštovani gospodine!
<BR>&nbsp;&nbsp;&nbsp;&nbsp;&nbsp;Napustila sam našu kuću. Ostaću u Palanci zato što ne odabravam Vaše planove. Ja sam odlučila da odem i ja sam odlučila da ostanem. Niko me ne drži kao zatvorenika ili taoca. Ovi ljudi su moji Taoci. Ako mislite da im pretite nisam na Vašoj strani. Morala sam da napravim ovakav izbor. Napravili ste grešku povodom Hermana Makmilana. Senjora Adelson nije umešana u moj dolazak ovde. To je bio moj izbor.
<BR>
<BR>&nbsp;&nbsp;&nbsp;&nbsp;&nbsp;S poštovanjem
<BR>&nbsp;&nbsp;&nbsp;&nbsp;&nbsp;Vaša kćerka Luz Marina Kuper.
<BR>
<BR>&nbsp;&nbsp;&nbsp;&nbsp;&nbsp;Nijedna reč prenemaganja; nijedna molba za oproštaj.
<BR>&nbsp;&nbsp;&nbsp;&nbsp;&nbsp;I nikakav odgovor. Pismo je odmah odneo trkač, mladi Gostoprimljivi; gurnuo ga je ispod vrata Kuće Falko i smesta otrčao nazad. Čim je bezbedno stigao u Palanku, Luz je počela da čeka na očev odgovor, da strepi od njega, ali isto tako, očito, i da ga željno iščekuje. To se desilo pre puna dva dana. Nikakav odgovor nije stigao. Ništa. Svi su razgovarali o tome kakvu je promenu Luzino napuštanje kuće moglo da izazove u Falkovim planovima, ali nisu o tome raspravljali pred njom; sve dok ona lično nije načela tu temu.
<BR>&nbsp;&nbsp;&nbsp;&nbsp;&nbsp;Kada je rekla: "Ne razumem vaše ideje, doista. Sve te korake, sva pravila, sve razgovore."
<BR>&nbsp;&nbsp;&nbsp;&nbsp;&nbsp;"Oni predstavljaju naše oružje", odgovori Lev.
<BR>&nbsp;&nbsp;&nbsp;&nbsp;&nbsp;"AIi šta će vam borba?"
<BR>&nbsp;&nbsp;&nbsp;&nbsp;&nbsp;"Ne postoji drugi izbor."
<BR>&nbsp;&nbsp;&nbsp;&nbsp;&nbsp;"Da, postoji. Da se pođe odavde."
<BR>&nbsp;&nbsp;&nbsp;&nbsp;&nbsp;"Da se ode?"
<BR>&nbsp;&nbsp;&nbsp;&nbsp;&nbsp;"Da! Poći na sever, u dolinu koju ste pronašli. Jednostavno otići, napustiti. To sam ja učinila", dodade gledajući ga oholo pošto joj nije odmah odgovorio. "Ja sam otišla."
<BR>&nbsp;&nbsp;&nbsp;&nbsp;&nbsp;"Ali oni će doći za tobom", reče on blago.
<BR>&nbsp;&nbsp;&nbsp;&nbsp;&nbsp;Slegnula je ramenima. "Nisu došli. Nije im stalo."
<BR>&nbsp;&nbsp;&nbsp;&nbsp;&nbsp;Južni Vetar promrmlja nešto poput upozorenja, protesta, simpatije; time je sve bilo rečeno, ali Lev prevede njen gest - "Ali njima jeste stalo, i oni će doći, Luz. Tvoj otac..."
<BR>&nbsp;&nbsp;&nbsp;&nbsp;&nbsp;"Ako on dođe po mene, ja ću pobeći dalje. Nastaviću da bežim."
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;Ponovo se okrenula ne rekavši ništa. Svi su mislili na isto: o divljini. Činilo se kao da se divljina uvukla u sobu, kao da su se zidovi srušili, ne ostavljajući nikakav zaklon. Lev je već bio tamo, i Andrej je bio tamo. Meseci beskrajne usamljenosti bez ijednog zvuka; usamljenost se sada uvukla u njihove duše i oni nikada nisu uspeli da je se u potpunosti oslobode. Južni Vetar nije bila u divljini, ali njena ljubav je ležala pokopana u njoj. Čak je i Luz, koja nikada nije videla divljinu niti čula za nju, kao dete onih koji su stotinama godina podizali svoje zidove protiv divljine, poričući je na taj način, poznavala divljinu i plašila je se, i znala je da njene reči kako treba napustiti koloniju naglo, bez pripreme, predstavljaju budalaštinu. Lev ju je posmatrao ćuteći. Osećao je sažaljenje prema njoj, duboko oštro sažaljenje, kao prema nekom uvređenom tvrdoglavom detetu koje odbija utehu, drži se povučeno i neće da zaplače. Ali ona nije bila dete. Žena se nalazi tu pred njim, žena stoji sama na svom mestu bez pomoći ili zaštite, žena u divljini; i njegovo sažaljenje se pretvori u divljenje i strah. On se nje plašio. U njoj je postojala nekakva snaga koja nije poticala iz ljubavi, poverenja ili zajedništva, koja nije izvirala ni iz jednog njemu poznatog izvora. Plašio se te snage i istovremeno žudeo za njom. Ova tri dana, otkako je bio s njom, stalno je mislio na nju, na sve je gledao njenim očima. Kao da će čitava njihova borba imati smisla jedino ako ona bude u stanju da je razume, ako se opredeli za njihove planove i ideale po kojima žive. Ona je bila vredna sažaljenja, divljenja, dragocena kao što je svako ljudsko biće dragoceno, ali ona ne sme da okupira njegov duh u toj meri. Ona mora biti jedna od njihovih, da radi s njim, da podržava njega, ali ne da ispunjava i remeti njegove misli na ovaj način. Kasnije, kada sukob bude prevaziđen, kada budu osvojili mir, imaće vremena da razmišlja o njoj i da je shvati. Kasnije, imaće sve vreme ovoga sveta.
<BR>&nbsp;&nbsp;&nbsp;&nbsp;&nbsp;"Ne možemo da pođemo na sever sada", reče on strpljivim ali nešto hladnijim glasom. "Kada bi grupa sada pošla, to bi oslabilo jedinstvo onih koji moraju da ostanu ovde. A Grad bi krenuo u poteru za beguncima. Moramo da obezbedimo slobodu za odlazak - ovde i sada. Tek tada ćemo poći."
<BR>&nbsp;&nbsp;&nbsp;&nbsp;&nbsp;"Zašto ste im dali mape, pokazali put!" reče Luz, nervozno i žustro. "To je bilo glupo. Mogli ste jednostavno da odete."
<BR>&nbsp;&nbsp;&nbsp;&nbsp;&nbsp;"Mi smo zajednica", reče Lev. "Koju čine Grad i Palanka." I zaustavio se na tom objašnjenju.
<BR>&nbsp;&nbsp;&nbsp;&nbsp;&nbsp;"U svakom slučaju, ne možemo jednostavno da se otšunjamo odavde. Velika grupa ljudi koja se seli ostavlja za sobom veoma vidljive tragove koji se mogu lako pratiti", reče Andrej.
<BR>&nbsp;&nbsp;&nbsp;&nbsp;&nbsp;"Pa, ako vas oni budu pratili sve tamo do severa, gde se nalaze vaše planine, gde ste već bili, vi ćete im reći: 'Žao nam je, ovo pripada nama, a vi idite i pronađite za sebe drugu dolinu, ima dovoljno prostora za sve!'"
<BR>&nbsp;&nbsp;&nbsp;&nbsp;&nbsp;"I oni će tada upotrebiti silu. Najpre moraju da se uspostave principi jednakosti i slobode izbora ovde."
<BR>&nbsp;&nbsp;&nbsp;&nbsp;&nbsp;"Ali oni ovde upotrebljavaju silu! Vera je već zatvorenik kao i drugi koji su u zatvoru, a jedan je starac izgubio oko, i Makmilanovi grubijani stižu da vas napadnu ili pucaju u vas - sve zbog uspostavljanja nekakvih principa; iako ste jednom bili u stanju da odete, i otišli ste, slobodni!"
<BR>&nbsp;&nbsp;&nbsp;&nbsp;&nbsp;"Sloboda se stiče žrtvovanjem", reče Južni Vetar. Lev pogleda u nju, a zatim brzo u Luz; nije bio siguran da li Luz zna kako je Timo umro na putu za sever. Verovatno da je, dok je ovde bila sama tokom poslednje tri noći sa Južnim Vetrom, saznala za to. U svakom slučaju, miran glas Južnog Vetra umirio ju je. "Znam", reče Luz. "Morate da rizikujete. Ali žrtve... Mrzim tu ideju žrtvovanja!"
<BR>&nbsp;&nbsp;&nbsp;&nbsp;&nbsp;Lev se nasmeja veselo uprkos sopstvenoj želji. "A šta si ti drugo učinila?"
<BR>&nbsp;&nbsp;&nbsp;&nbsp;&nbsp;"Nisam se žrtvovala ni za kakvu ideju! Jednostavno sam pobegla - zar ne shvataš? I to je ono što bi svi trebalo da učinite!" Luz je govorila izazivački, prkosno, u samoodbrani i neubedljivo, ali odgovor Južnog Vetra zaprepastio je Leva. "Možda si u pravu", reče. "Sve dok ostajemo i borimo se, iako se borimo sopstvenim oružjem, mi vodimo njihov rat."
<BR>&nbsp;&nbsp;&nbsp;&nbsp;&nbsp;Luz Falko bila je pridošlica, stranac, nije znala šta Narod Mira misli i oseća, ali čuti Južni Vetar kako govori nešto neuobičajeno bilo je šokantno, to je predstavljalo napad na njihovo savršeno jedinstvo.
<BR>&nbsp;&nbsp;&nbsp;&nbsp;&nbsp;"Pobeći i kriti se po šumama - zar je to izbor?" reče Lev. "Za konije, da. Ne i za ljudska bića. To što stojimo uspravno i imamo dve ruke ne čini nas ljudima. Uspravno stajanje, naše ideje i ideali jeste ono što nas čini ljudima! I čvrsto pridržavanje tih ideala. Ali zajedničko pidržavanje. Ne možemo živeti sami. Ili ćemo umreti sami - kao životinje."
<BR>&nbsp;&nbsp;&nbsp;&nbsp;&nbsp;Južni Vetar tužno potvrdi glavom, ali Luz mirno pogleda u njega. "Smrt je smrt, zar nije svejedno da li nas zatiče u krevetu, u kući, ili napolju, u šumi? Mi jesmo životinje. Zbog toga uopšte i umiremo."
<BR>&nbsp;&nbsp;&nbsp;&nbsp;&nbsp;"Ali živeti i umreti za... u ime duha... to je nešto drugo... to je nešto drugačije nego kad bežimo, skrivamo se, svi razdvojeni, sebični, u potrazi za hranom, šćućureni, puni straha i mržnje, sasvim sami." Lev je počeo da zamuckuje od uzbuđenja, osetivši kako mu lice gori. Srete Luzin pogled, ponovo zamuca i ućuta. U njenom pogledu video je divljenje, takvo divljenje kakvo nikada do sada nije osetio, nikada sanjao da će dobiti, divljenje i radosno prihvatanje tako da je, upravo u tom trenutku besa i prepirke, znao da je stekao priznanje, potpuno priznanje za svoje reči, svoj život, svoje biće.
<BR>&nbsp;&nbsp;&nbsp;&nbsp;&nbsp;To je pravo jezgro, pomislio je. Reči su mu prolazile kroz glavu. Nije stigao da ponovo razmišlja o njima, ali posle tih reči, ništa nije bilo isto; nikada ništa neće biti isto. Konačno se ispeo na svoje planine.
<BR>&nbsp;&nbsp;&nbsp;&nbsp;&nbsp;Desna ruka bila mu je poluispružena prema Luz kao da od nje traži podršku. Opazio je, i ona je opazila, taj nedovršeni pokret; polusvesno, on iznenada spusti ruku; pokret ostade nedovršen. Ona se naglo pomeri, okrećući se na drugu stranu i reče ljutito i očajno: "Oh, ne razumem, sve je to tako čudno. Nikada neću shvatiti, vi sve znate a ja nikada nisam čak ni razmišljala o bilo čemu..." Dok je govorila delovala je fizički smanjeno, usamljeno, besno, poraženo. "Jedino želim..." naglo zastade.
<BR>&nbsp;&nbsp;&nbsp;&nbsp;&nbsp;"Doći će, Luz", reče on. "Ne moraš žuriti k tome. To dolazi, to će doći... obećavam..."
<BR>&nbsp;&nbsp;&nbsp;&nbsp;&nbsp;Nije ga upitala šta joj to obećava. Niti bi on to mogao reći.
<BR>&nbsp;&nbsp;&nbsp;&nbsp;&nbsp;Kada je napustio kuću vlažni vetar ga je udario u lice oduzimajući mu dah. Uzdahnuo je duboko; oči mu se napuniše suzama, ali ne zbog vetra. Mislio je na ono blistavo jutro, potom na srebrni izlazak sunca i svoju veliku sreću, od pre samo tri dana. Danas je sve bilo sivo, nebo se nije videlo, bilo je malo svetlosti, a mnogo kiše i blata. Blato, ime ovog sveta je Blato, mislio je, i poželeo da se nasmeje, ali oči su mu još bile pune suza. Ona je promenila ime svetu. Onog jutra na brdu, razmišljao je, to je bila sreća, ali ovo je - i nije imao nijedne reči za to, jedino njeno ime, Luz. Sve je bilo sadržano u tome, srebrni izlazak sunca, veliki crveni zalazak sunca iznad Grada od pre nekoliko godina, cela prošlost, i sve je to trebalo da dođe, čak i njihov sadašnji posao, razgovori i planiranja, sukob i njihova sigurna pobeda, pobeda svetlosti. "Obećavam, obećavam", šaputao je u vetar. "Čitav svoj život, sve godine svog života."
<BR>&nbsp;&nbsp;&nbsp;&nbsp;&nbsp;Želeo je da hoda sporije, da stane, da zaustavi ovaj trenutak. Ali sam vetar, koji mu je duvao u lice, terao ga je napred. Trebalo je toliko toga uraditi, a ostalo je tako malo vremena. Kasnije, kasnije! Ova noć može biti upravo ona noć kada će doći Makmilanova četa; ništa se nije znalo sa sigurnošću. Pretpostavljajući da je Luz izdala njihove planove oni su ih, najverovatnije, izmenili. Ništa nije moglo da se učini, osim da se čeka i bude spreman. Sve je zavisilo od spremnosti. Ne sme doći ni do kakve panike. Bez obzira na to hoće li Grad ili Palanka napraviti prvi korak, Narod Mira mora znati šta treba da učini. Kako da se ponaša. Krenuo je, gotovo trčeći, u Palanku. Na njegovim usnama kiša je imala sladak ukus.
<BR>
<BR>&nbsp;&nbsp;&nbsp;&nbsp;&nbsp;Nalazio se u kući, jednog kasnog mračnog popodneva, kada je stigla poruka. Doneo ju je njegov otac iz Hrama. "Čovek sa ožiljkom, stražar", reče Saša tihim ironičnim glasom. "Došao je nakon dužeg tumaranja, tražio je Šulca. Verujem da je mislio na tebe, ne na mene."
<BR>&nbsp;&nbsp;&nbsp;&nbsp;&nbsp;Poruka je bila ispisana na debelom, grubom papiru, kakav je pravljen u Gradu. Za trenutak Lev pomisli da je Luz ispisala kruta, crna slova...
<BR>
<BR>&nbsp;&nbsp;&nbsp;&nbsp;&nbsp;Šulc: nalaziću se u prstenu kod topionice sutra u sumrak. Povedi koliko hoćeš ljudi. Ja ću biti sam.
<BR>
<BR>&nbsp;&nbsp;&nbsp;&nbsp;&nbsp;Luis Burnije Falko
<BR>
<BR>&nbsp;&nbsp;&nbsp;&nbsp;&nbsp;Trik, očigledan trik. Suviše očigledan? Bilo je taman toliko vremena da se vrati u kuću Južnog Vetra i ovu belešku pokaže Luz.
<BR>&nbsp;&nbsp;&nbsp;&nbsp;&nbsp;"Ako kaže da će tamo biti sam, biće doista sam", reče ona.
<BR>&nbsp;&nbsp;&nbsp;&nbsp;&nbsp;"Čula si ga kako se sprema da nas prevari, s Makmilanom", reče Andrej.
<BR>&nbsp;&nbsp;&nbsp;&nbsp;&nbsp;Oholo ga je pogledala. "Ovo je njegov potpis", reče. "On ne bi stavio svoj potpis ispod neke laži. Biće tamo sam."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Slegnula je ramenima.
<BR>&nbsp;&nbsp;&nbsp;&nbsp;&nbsp;"Idem", reče Lev. "Da! Idem sa tobom, Andrej! I s onoliko ljudi koliko misliš da je potrebno. Ali moraćeš da ih sakupiš prilično brzo. Ostao nam je samo sat dnevne svetlosti."
<BR>&nbsp;&nbsp;&nbsp;&nbsp;&nbsp;"Znaš da te žele za taoca", reče Andrej. "Da li želiš da im upadneš pravo u ruke?"
<BR>&nbsp;&nbsp;&nbsp;&nbsp;&nbsp;Lev žustro odmahnu glavom. "Kao mudrijaš", reče i nasmeja se. "Upasti - i izaći! Hajde, hajde da zajedno skupimo ljude, Andrej. Luz, da li želiš da pođeš?"
<BR>&nbsp;&nbsp;&nbsp;&nbsp;&nbsp;Stajala je neodlučno.
<BR>&nbsp;&nbsp;&nbsp;&nbsp;&nbsp;"Ne", reče; ustuknula je. "Ne mogu, bojim se."
<BR>&nbsp;&nbsp;&nbsp;&nbsp;&nbsp;"To je mudro."
<BR>&nbsp;&nbsp;&nbsp;&nbsp;&nbsp;"Trebalo bi da pođem. Da mu sama kažem kako me vi ne zadržavate ovde, da sam lično izabrala da ostanem. On to ne veruje."
<BR>&nbsp;&nbsp;&nbsp;&nbsp;&nbsp;"Šta si ti izabrala, i da li on u to veruje, nema pravog značaja", reče Andrej. "Ti još uvek predstavljaš izgovor: njihovo vlasništvo. Bolje nemoj da ideš, Luz. Ako budeš tamo, verovatno će upotrebiti silu da te uhvate i vrate nazad."
<BR>&nbsp;&nbsp;&nbsp;&nbsp;&nbsp;Klimnula je potvrdno glavom, ali je i dalje oklevala. Konačno reče: "Treba da pođem." Izgovorila je to s tako očajničkom odlučnošću da joj je Lev upao u reč: "Ne...", ali ona nastavi. "Moram. Neću da stojim po strani dok se o meni razgovara, neću da budem odbačena dok se o meni pregovara da bi me na kraju vi izručili njima."
<BR>&nbsp;&nbsp;&nbsp;&nbsp;&nbsp;"Niko te neće predati njima", reče Lev. "Ti pripadaš sebi. Pođi s nama ako si tako odlučila."
<BR>&nbsp;&nbsp;&nbsp;&nbsp;&nbsp;Klimnula je potvrdno glavom.
<BR>&nbsp;&nbsp;&nbsp;&nbsp;&nbsp;Topionicu je sačinjavao prostor jednog starog prstena od drveća; nalazio se južno od Gradskog puta, tačno na pola puta između Palanke i Grada, i bio nekoliko vekova stariji od drugih prstenova; drveće je tu odavno poluistrulilo, ostavivši za sobom jedino okrugao ribnjak u sredini. Prvi gradski radovi na topljenju gvožđa obavljali su se ovde; oni su takođe napušteni, kada je pre četrdeset godina pronađeno bogatije nalazište rude u Južnim brdima. Dimnjaci i mašine su nestali, staro razvođe je zaraslo u korov i grmlje divljih ruža, i delovalo je izgubljeno i zapušteno pored ravne obale ribnjaka.
<BR>&nbsp;&nbsp;&nbsp;&nbsp;&nbsp;Kada su pošli, Andrej i Lev su poveli sa sobom grupu od dvadeset ljudi. Andrej ih je vodio okolnim putem pored starih razvođa, kako bi se uverio da se nikakva grupa stražara ne krije u njima ili oko njih. Razvođa su bila prazna, i na nekoliko stotina metara unaokolo nije bilo drugog mesta gde bi se Makmilanova četa mogla sakriti. Ovo je bilo ravno mesto bez drveća, pustog i jadnog izgleda, u kraju koji je bio mračan i pri dnevnoj svetlosti. Sitna kiša padala je na sivu vodu i oko nje, a voda je ležala nezasvođena, bespomoćno, poput slepog, otvorenog oka. Na udaljenoj strani ribnjaka stajao je Falko čekajući ih. Videli su kako se odmiče od gustiša gde je potražio zaklon od kiše, i kako im prilazi sam, putem koji je okruživao obalu.
<BR>&nbsp;&nbsp;&nbsp;&nbsp;&nbsp;Lev se izdvojio ispred ostalih. Andrej mu je dopustio da ide napred, ali je nastavio da ga prati na odstojanju od nekoliko metara, zajedno sa Sašom, Martinom, Luz i nekolicinom drugih ljudi. Ostatak njihove grupe bio je raspoređen duž sive ivice ribnjaka i na padini koja je vodila gore ka putu, da čuvaju stražu.
<BR>&nbsp;&nbsp;&nbsp;&nbsp;&nbsp;Falko je stao, posmatrajući Leva. Stajali su tačno uz samu ivicu ribnjaka, gde je hodanje bilo lakše. Između njih je ležao uzani blatnjavi rukavac vode, zaliv, ne širi od dužine muške ruke, s obalama od finog peska, pravo malo pristanište za dečije čamce-igračke. Usled izoštrene moći zapažanja Lev je istovremeno bio svestan tog dela vode i peska, i kako bi deca mogla da se tu igraju, kao i Falkove uspravne figure, njegovog privlačnog lica koje je bilo Luzino lice a ipak sasvim različito od njenog, njegovog kaputa s opasačem, potamnelog na ramenima i rukavima natopljenim kišom.
<BR>&nbsp;&nbsp;&nbsp;&nbsp;&nbsp;Falko je svakako video svoju kćerku u grupi iza Leva, ali nije gledao u nju niti joj se obraćao; obratio se Levu, polusuvim glasom, koji se pomalo teško čuo od žubora kiše koja je svuda unaokolo padala.
<BR>&nbsp;&nbsp;&nbsp;&nbsp;&nbsp;"Ja sam, kao što vidiš, sam i nenaoružan. Govorim u sopstveno ime. Ne kao Savetnik."
<BR>&nbsp;&nbsp;&nbsp;&nbsp;&nbsp;Lev saglasno klimnu glavom. Osetio je želju da zovne ovog čoveka po imenu, a ne Senjor, ili Falko, već njegovim ličnim imenom, Luis; nije shvatio ovaj nagon i ne reče ništa.
<BR>&nbsp;&nbsp;&nbsp;&nbsp;&nbsp;"Želim da moja kćerka dode kući."
<BR>&nbsp;&nbsp;&nbsp;&nbsp;&nbsp;Jedva primetnim pokretom Lev nagovesti da se ona nalazi tu, iza njega. "Obratite se njoj, Senjor Falko", reče.
<BR>&nbsp;&nbsp;&nbsp;&nbsp;&nbsp;"Došao sam da razgovaram s tobom. Ako si ti taj koji govori u ime pobunjenika."
<BR>&nbsp;&nbsp;&nbsp;&nbsp;&nbsp;"Pobunjenika? Protiv čega, Senjor? Ja, ili bilo ko od nas, govoriće u ime Palanke, ako želite. Ali Luz Marina može da govori u svoje sopstveno ime."
<BR>&nbsp;&nbsp;&nbsp;&nbsp;&nbsp;"Nisam došao da se prepirem", reče Falko. Njegovo ponašanje bilo je savršeno kontrolisano i učtivo, na licu je imao tvrdoglav izraz. Falkov mir i čvrstina bili su od one vrste kakvu ispoljava čovek koji pati. "Slušaj, uskoro će napasti Palanku. Sada to znate. Nisam više bio u stanju da to sprečim, čak i da sam to želeo, mada sam odložio napad. Ali želim da svoju ćerku izvučem iz svega. Da bude bezbedna. Ako je pošaljete sa mnom kući, ja ću vama poslati senjoru Adelson, i druge taoce, u pratnji stražara, još noćas. I ja ću poći s njima, ako želite; pustite je, dakle, da se vrati sa mnom. Ovo se tiče samo vas i mene. Ostalo, borba... pa vi ste je svojom neposlušnošću započeli; ja ne mogu da je zaustavim, niti to možete vi, sada. To je sve što možemo da učinimo. Da zamenimo naše taoce i tako ih spasemo."
<BR>&nbsp;&nbsp;&nbsp;&nbsp;&nbsp;"Senjor, uvažavam vašu otvorenost... Ali ja nisam oteo Luz Marinu od vas i ne mogu ja da vam je vratim."
<BR>&nbsp;&nbsp;&nbsp;&nbsp;&nbsp;Dok je govorio, Luz je došla do njega, umotana u svoj crni šal. "Oče", reče jasnim, tvrdim glasom, ne blago kako su ona i Falko obično razgovarali, "ti možeš da zaustaviš Makmilanove grubijane ako to želiš."
<BR>&nbsp;&nbsp;&nbsp;&nbsp;&nbsp;Izraz Falkovog lica nije se promenio; nije, možda, nije mogao da se promeni, a da mu se lice ne raspadne u paramparčad. Nastupila je duga tišina, ispunjena zvukom kiše koja je padala. Vidljivost je bila slaba, bilo je svetlo još jedino sasvim nisko i daleko na zapadu.
<BR>&nbsp;&nbsp;&nbsp;&nbsp;&nbsp;"Ne mogu, Luz", reče on onim bolnim, mirnim glasom. "Herman je... on je odlučio da te vrati nazad."
<BR>&nbsp;&nbsp;&nbsp;&nbsp;&nbsp;"A ako se ja vratim s tobom, tako da on više nema povoda za napad, hoćeš li mu narediti da ne na padne Palanku?"
<BR>&nbsp;&nbsp;&nbsp;&nbsp;&nbsp;Falko je stajao ćuteći. Gutao je teško, kao da mu je grlo veoma suvo. Lev je stisnuo šake, videvši to - videvši čoveka takvog ponosa koji inače ne podnosi nikakvo poniženje, a koji sada stoji ponižen, videvši tako snažnog čoveka koji mora da prizna sopstvenu nemoć.
<BR>&nbsp;&nbsp;&nbsp;&nbsp;&nbsp;"Ne mogu. Stvari su otišle odveć daleko." Falko ponovo proguta pljuvačku i pokuša nanovo: "Pođi kući sa mnom, Luz Marina", reče. "Smesta ću poslati nazad taoce. Dajem reč." Bacio je pogled na Leva, a njegovo bledo lice govorilo je za sebe ono što on sam nije mogao da izgovori: da traži Levovu pomoć.
<BR>&nbsp;&nbsp;&nbsp;&nbsp;&nbsp;"Pošalji ih", reče Luz. "Nemaš nikakvog prava da ih držiš zatvorene."
<BR>&nbsp;&nbsp;&nbsp;&nbsp;&nbsp;"I ti ćeš doći..." To nije bilo pravo pitanje.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Nemaš nikakvog prava da me držiš kao zatvorenika."
<BR>&nbsp;&nbsp;&nbsp;&nbsp;&nbsp;"Nisi ti zatvorenik, Luz, ti si moja kćerka..." Zakoračio je napred. Ona uzmaknu nazad.
<BR>&nbsp;&nbsp;&nbsp;&nbsp;&nbsp;"Ne!" reče. "Neću doći dokle god se budeš pogađao oko mene. Neću se nikada vratiti sve dok napadaš i, proga... njaš ljude!" Zamucala je, tražeći reči koje su joj nedostajale. "Nikada se neću udati za Hermana Makmilana, niti ću ga uopšte pogledati, ja se njega gadim! Doći ću kad to budem želela, činiću ono što sam sama izabrala i sve dok on bude dolazio u Kuću Falko nikada se neću vratiti!"
<BR>&nbsp;&nbsp;&nbsp;&nbsp;&nbsp;"Makmilan?" reče otac gušeći se, u panici. "Ne moraš se udati za Makmilana..." Zastade i pogleda u Luz pa u Leva, s nešto više ljutnje. "Dođi kući", reče. Glas mu je zadrhtao, ali se borio da zadrži kontrolu nad njim. "Zaustaviću napad ako budem mogao. Mi... mi ćemo razgovarati s vama", obratio se Levu. "Razgovaraćemo."
<BR>&nbsp;&nbsp;&nbsp;&nbsp;&nbsp;"Možemo da razgovaramo sada, kasnije, kad god želite", reče Lev. "To je jedino što smo ikada tražili, Senjor. Ali vi ne možete da zahtevate od vaše kćerke da zameni svoju slobodu za Verinu slobodu, ili za vašu dobru volju, ili za bilo čiju sigurnost. To je pogrešno. Ne možete to da činite; mi nećemo to da prihvatimo."
<BR>&nbsp;&nbsp;&nbsp;&nbsp;&nbsp;Falko je ponovo stajao mirno, ali to je sada bio drugačiji mir: poraz ili njegov poslednji pokušaj da ne bude poražen? Njegovo lice, bledo i vlažno od kiše i znoja, bilo je mirno, bezizražajno.
<BR>&nbsp;&nbsp;&nbsp;&nbsp;&nbsp;"Nećete, dakle, da je pustite da ode", reče.
<BR>&nbsp;&nbsp;&nbsp;&nbsp;&nbsp;"Ja neću da idem", odgovori Luz.
<BR>&nbsp;&nbsp;&nbsp;&nbsp;&nbsp;Falko klimnu glavom samo jedanput, okrete se i laganim korakom udalji krivudavom obalom ribnjaka. Prošao je kraj gustog žbunja koje je u dubokom sumraku izgledalo nejasno i bezoblično, i uputio se uz klizavu padinu do puta što je vodio nazad u Grad. Njegova uspravna, niska, tamna figura, brzo se izgubila iz vida.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
