<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;"Treba nam još talaca - naročito njihovih vođa, šefova. Moramo da ih razljutimo dok ne odluče da pruže otpor, ali ne i da ih zastrašimo u tolikoj meri da se uplaše akcije. Da li razumete? Njihov otpor sastoji se u pasivnosti i razgovoru, razgovoru, beskrajnom razgovoru. Želimo da ponovo stupe u štrajk, dok imamo njihove vođe, tako da njihov otpor bude neorganizovan i da ga lako možemo razbiti. Onda će se demoralisati i biće lako upravljati njima. Morate pokušati da nađete momka, kako se ono zvaše, Šulca; zatim čoveka po imenu Elija; ali prekinite za izvesno vreme da ih zastrašujete. Da li možete da računate na svoje ljude da će prestati sa zastrašivanjem kada im to naredite?"
<BR>&nbsp;&nbsp;&nbsp;&nbsp;&nbsp;Luz nije mogla da čuje šta je odgovorio Herman Makmilan; čula je samo nehajno, zlovoljno mrmljanje. Očigledno da mu se nije dopadalo da mu se govori kako 'mora' da uradi to i to, niti da ga pitaju da li je nešto razumeo.
<BR>&nbsp;&nbsp;&nbsp;&nbsp;&nbsp;"Svakako uhvatite Leva Šulca. Njegov deda bio je jedan od velikih vođa. Možemo da ga zaplašimo time da ćemo ga ubiti, a možemo i da to stvarno učinimo ukoliko se ukaže potreba. Ali bolje je ne postupiti tako. Ako ih preterano zaplašimo, vratiće se onim svojim idejama, i zakačiće se jedino za njih jer nemaju ništa drugo. Ono što želimo da uradimo, a to će zahtevati obuzdavanje s naše strane, jeste da ih nateramo da se odreknu svojih ideja - da izgube veru u sopstvene vođe, njihove argumente i govor o miru."
<BR>&nbsp;&nbsp;&nbsp;&nbsp;&nbsp;Luz se nalazila ispred očeve radne sobe, sa spoljašnje strane zgrade, upravo ispod prozora širom otvorenog prema mirnom od kiše vlažnom vazduhu. Herman Makmilan je žurno ušao u njihovu kuću pre nekoliko minuta donoseći novosti; čula ga je kako kaže, ljutitim i optužujućim glasom: "Trebalo je da odmah upotrebimo moje ljude, rekao sam vam to!" Bila je radoznala da sazna šta se desilo, a još više da čuje nekoga ko tim tonom razgovara s njenim ocem. Ali Hermanova tirada nije dugo trajala. Posle izvesnog vremena izašla je napolje i stala ispod prozora odakle je mogla da prisluškuje; Falko se savršeno kontrolisao, dok je Herman gunđao. "Da, da", samo toliko se čulo od Hvalisavca Makmilana. Konačno je naučio ko izdaje zapovesti u kući Falko i u Gradu. Ali zapovesti... ipak.
<BR>&nbsp;&nbsp;&nbsp;&nbsp;&nbsp;Dodirnula je obraze, vlažne od sitne kiše, a zatim brzo otresla ruke kao da je dotakla nešto ljigavo. Njene srebrne narukvice zazvečaše i ona šmugnu kao konj, preskočivši zid, koji se nalazio pored kuće ispod prozora, kako je Herman ili otac ne bi videli ako pogledaju napolje. Jedanput, dok je govorio, Falko je prišao prozoru i naslonio se rukama na drveni okvir; njegov glas čuo se tačno iznad nje, i učinilo joj se kako bi mogla da oseti toplinu njegovog tela u vazduhu. Osetila je neodoljiv nagon da skoči i vikne "Buuu!" i u isto vreme je grozničavo smišljala izvinjenja, objašnjenja, "tražila sam naprstak koji sam izgubila..." Poželela je da se glasno smeje, a slušala ih je s osećanjem pometnje koje joj je nateralo suze u oči. Da li je to njen otac, njen otac govorio tako užasne stvari? Vera je kazala kako on ima veliku dušu. Da li bi velika duša mogla tako da govori o obmanjivanju ljudi, njihovom zastrašivanju, ubijanju, iskorišćavanju?
<BR>&nbsp;&nbsp;&nbsp;&nbsp;&nbsp;A on to čini i s Hermanom Makmilanom, razmišljala je Luz. Iskorišćava ga.
<BR>&nbsp;&nbsp;&nbsp;&nbsp;&nbsp;Zašto da ne? zašto da ne? Za šta je drugo Herman Makmilan bio dobar?
<BR>&nbsp;&nbsp;&nbsp;&nbsp;&nbsp;A za šta je ona sama bila dobra? Da bude iskorišćena, i on ju je doista koristio - za svoju taštinu, svoju udobnost, kao svoju mezimicu, celog njenog života. A ovih dana koristio ju je kako bi Hermana Makmilana držao u poslušnosti. Prošle noći naredio joj je da ljubazno prima Hermana kad god želi da razgovara s njom. Herman se nesumnjivo žalio da ga ona izbegava. Veliki razmetljivac, koji cvili i žali se. Razrmetljivci, obojica, svi oni sa svojim velikim plećima, svojim velikim ponosom, svojim naređenjima, svojim donošenjem planova.
<BR>&nbsp;&nbsp;&nbsp;&nbsp;&nbsp;Luz je prestala da sluša šta dva muškarca govore. Odmakla se od kućnog zida, uspravno stojeći, kao da je nezainteresovana da li će je neko videti. Nastavila je da hoda oko kuće do zadnjeg ulaza, prošla kroz prazne, prljave kuhinje kakve su u vreme popodnevnog odmora, i stigla do sobe date Veri Adelson.
<BR>&nbsp;&nbsp;&nbsp;&nbsp;&nbsp;Vera se takođe poslepodne odmarala, i primila ju je pospano.
<BR>&nbsp;&nbsp;&nbsp;&nbsp;&nbsp;"Prisluškivala sam svog oca i Hermana Makmilana", reče Luz stojeći na sredini sobe dok je, Vera sedeći na krevetu, trepčući gledala u nju. "Planiraju iznenadni napad na Palanku. Nameravaju da uhapse Leva i sve druge vođe, a potom da pokušaju da vaše ljude razljute i nateraju ih da se bore, tako da bi mogli da primene silu i veliki broj njih pošalju da po kazni rade na novim farmama. Neke od njih već su poslali tamo dole, ali svi su pobegli, ili su stražari pobegli - nisam dobro razumela taj deo. Zato Makmilan sada kreće sa svojom 'malom armijom' a moj otac mu govori da natera ljude da uzvrate napad, kako bi na taj način izdali svoje ideje, i on ih tada može iskoristiti za ono što želi."
<BR>&nbsp;&nbsp;&nbsp;&nbsp;&nbsp;Vera je sedela širom otvorenih očiju. Ništa nije rekla.
<BR>&nbsp;&nbsp;&nbsp;&nbsp;&nbsp;"Shvataš šta time misli. Ako ti ne razumeš, Herman sigurno shvata. Time misli da pusti Hermanove muškarce da siluju žene." Luzin glas bio je hladan, iako je govorila veoma brzo. "Trebalo bi da ideš da ih opomeneš."
<BR>&nbsp;&nbsp;&nbsp;&nbsp;&nbsp;Vera i dalje nije progovarala. Gledala je u svoje sopstvene bose noge ukočenim pogledom, bilo od ošamućenosti bilo zato što je razmišljala šta da se preduzme povodom onog što je Luz govorila.
<BR>&nbsp;&nbsp;&nbsp;&nbsp;&nbsp;"Da li i dalje odbijaš da ideš? Da li te tvoje obećanje još obavezuje? Nakon ovoga?"
<BR>&nbsp;&nbsp;&nbsp;&nbsp;&nbsp;"Da", reće starija žena slabim glasom, kao da je odsutna duhom, a potom mnogo jače, "da."
<BR>&nbsp;&nbsp;&nbsp;&nbsp;&nbsp;"Onda ću ja poći."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;Znala je; pitala je samo da bi dobila u vremenu.
<BR>&nbsp;&nbsp;&nbsp;&nbsp;&nbsp;"Da ih upozorim", reče Luz.
<BR>&nbsp;&nbsp;&nbsp;&nbsp;&nbsp;"Kada treba da se dogodi taj napad?"
<BR>&nbsp;&nbsp;&nbsp;&nbsp;&nbsp;"Sutra uveče, mislim. U toku noći, ali nisam sigurna na koju noć misle."
<BR>&nbsp;&nbsp;&nbsp;&nbsp;&nbsp;Nastala je pauza.
<BR>&nbsp;&nbsp;&nbsp;&nbsp;&nbsp;"Možda je to večeras. Rekli su, 'bolje ako se nalaze u krevetu'"
<BR>&nbsp;&nbsp;&nbsp;&nbsp;&nbsp;To je rekao njen otac, Herman Makmilan se nasmejao.
<BR>&nbsp;&nbsp;&nbsp;&nbsp;&nbsp;"A, ako pođeš... šta nameravaš da učiniš?"
<BR>&nbsp;&nbsp;&nbsp;&nbsp;&nbsp;Vera je još govorila kao da je pospana, tihim glasom, često zastajući.
<BR>&nbsp;&nbsp;&nbsp;&nbsp;&nbsp;"Obavestiću ih a zatim ću se vratiti."
<BR>&nbsp;&nbsp;&nbsp;&nbsp;&nbsp;"Ovde?"
<BR>&nbsp;&nbsp;&nbsp;&nbsp;&nbsp;"Niko neće znati. Ostaviću poruku da sam otišla u posetu Evi. To neće smetati... Ako budem rekla ljudima iz Palanke šta sam čula, šta će oni preduzeti?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ali moglo ba da im pomogne ako ih obavestim o svemu kako bi se pripremili unapred? Rekla si mi kako sve moraš da isplaniraš unapred, da svakog upozoriš i pripremiš..."
<BR>&nbsp;&nbsp;&nbsp;&nbsp;&nbsp;"Da. To bi moglo da im pomogne. Ali..."
<BR>&nbsp;&nbsp;&nbsp;&nbsp;&nbsp;"Onda ću poći. Smesta."
<BR>&nbsp;&nbsp;&nbsp;&nbsp;&nbsp;"Luz. Slušaj. Razmisli o tome šta radiš. Da li možeš da izađeš po danu a da niko ne primeti da napuštaš Grad? Hoćeš li moći da se vratiš? Razmisli."
<BR>&nbsp;&nbsp;&nbsp;&nbsp;&nbsp;"Nije me briga ako ne budem mogla da se vratim. Ova kuća je puna laži", odgovori devojka brzo, istim onim hladnizn glasom; i ode.
<BR>
<BR>&nbsp;&nbsp;&nbsp;&nbsp;&nbsp;Lako je bilo otići. Pešačenje je bilo teško. Uzeti stari crni šal i umotati se njime, kao što je ona učinila kada je pošla iz kuće; izvući se nečujno kroz zadnja vrata i niz sporedne ulice, trčeći poput služavke koja žuri kako bi stigla kući na vreme; napustiti Kuću Falko, Grad - to je bilo lako. To je bilo uzbudljivo. Nije se plašila da će je iko zaustaviti; nije se nikoga plašila. Ako bi je zaustavili jedino je trebalo da kaže: "Ja sam kćerka Savetnika Falka!" I oni se ne bi usudili da bilo šta učine. Niko je nije zaustavio. Bila je sasvim sigurna kako je niko nije prepoznao, pošto se kretala zabačenim alejama, najkraćim putem koji je vodio iz Grada, gore pored škole. Kroz nekoliko minuta ostavila je gradske ulice za sobom, prošla pored Makmilanovih stovarišta sa drvenom građom, zatim je prešla nasip i našla se na putu za Palanku.
<BR>&nbsp;&nbsp;&nbsp;&nbsp;&nbsp;Kada je zakoračila na ovaj put pešačenje je postalo teško.
<BR>&nbsp;&nbsp;&nbsp;&nbsp;&nbsp;Samo jedanput u životu našla se na njemu, kada je sa grupom svojih prijatelja, u prigodnoj pratnji tetaka, dvorkinja i straže iz Kuće Markes, išla na igranku u Hram. Bilo je leto, brbljali su i smejali se sve vreme, s fijakera Evine tetke Katarine otpao je jedan točak, tako da je tetka pala u prašinu, i celo paslepodne pasmatrala igranku sa belom flekom na zadnjem delu svoje odeće, zbog čega devojke nisu prestajale da se kikoću... Ali Palančani, čak, nisu ni prolazili kroz Grad. Kako je Palanka izgledala? Koga da zaustavi tamo i šta da im kaže? Trebalo je najpre da se posavetuje s Verom, umesto što je ovako naglo jurnula. Šta će joj oni odgovoriti? Hoće li je uopšte pustiti da uđe u Palanku pošto je dolazila iz Grada? Hoće li piljiti u nju, podsmevati joj se, pokušati da je napadnu? Govorilo se da oni nikoga ne napadaju. Verovatno samo neće govoriti s njom. Vetar je sada bio hladan. Kiša se probila kroz njen šal i odeću sve do leđa, a krajevi njenih sukanja otežali su od blata i vlage. Polja su bila pusta i siva. Kada se okrenula unazad nije mogla da vidi ništa osim Spomenika, bledog i udaljenog, besmisleno uperenog prema nebu. Sve što joj je bilo blisko sada je ležalo skriveno iza te krajnje tačke vidika. Na levoj strani povremeno bi ugledala reku, široku i sivu, na koju je padala gusta kiša.
<BR>&nbsp;&nbsp;&nbsp;&nbsp;&nbsp;Mogla bi da preda poruku prvoj osobi na koju naiđe, da ih pusti da urade šta god hoće u pogledu čitave te stvari i da se odmah vrati kući. Stigli bi nazad najviše za jedan sat, mnogo pre večere.
<BR>&nbsp;&nbsp;&nbsp;&nbsp;&nbsp;Kroz jedan voćnjak ugledala je seosku kućicu, malo udaljenu od leve strane Puta, i ženu u dvorištu. Luz malo uspori svoj brzi hod. Mogla bi da skrene prema farmi, da preda ženi poruku, a potom bi ta žena mogla da krene umesto nje u Palanku i da ljudima prenese novost, a ona sama mogla bi da se odmah ovde okrene i vrati kući. Oklevala je, gledajući prema farmi, zatim se okrete i ponovo krenu nazad, niz vlažnu travu, prema putu. "Treba samo da nastavim, predam poruku i da se vratim", šaputala je samoj sebi. "Nastavi, završi posao, vrati se." Hodala je brže nego ikad, gotovo trčala. Obrazi su joj goreli, užasno se zadihala. Nije hodala dugo ili brzo već mesecima, godinama. Ne sme da se pojavi među strancima sva crvena i zadihana. Prisilila je sebe da uspori, da korača mirno i uspravno. Usta i grlo su joj se osušili. Želela je da stane i pije kišu s lišća na žbunju što je raslo pored puta, da jezikom dohvati hladne kapi koje su visile sa svake vlati divlje trave. Ali to bi bilo detinjasto. Ovaj put bio je duži nego što je zamišljala. Da li se uopšte nalazi na putu za Palanku? Da nije krenula pogrešnim pravcem i stigla na neki put kojim prolaze drvoseče, na neku stazu koja ne vodi nikud osim u divljinu?
<BR>&nbsp;&nbsp;&nbsp;&nbsp;&nbsp;Pri pomisli na reč divljina telom joj prostruja hladan talas užasa i zaustavi je u pola koraka.
<BR>&nbsp;&nbsp;&nbsp;&nbsp;&nbsp;Okrenula se nazad da vidi Grad, svoj lepi Grad uzanih ulica, toplih zidova, zbijenih krovova, pun dragih lica i glasova, da vidi svoju kuću, dom, svoj život, ali tamo nije bilo ničeg, čak je i Kula utonula iza duge uzvišice na kojoj se nalazio put i nestala sa vidika. Polja i brežuljci bili su prazni. Nad celim prostranstvom duvao je blag vetar koji je dolazio s pustog mora.
<BR>&nbsp;&nbsp;&nbsp;&nbsp;&nbsp;Nemaš čega da se plašiš, govorila je Luz samoj sebi. Zašto si tolika kukavica? Ne možeš da se izgubiš, nalaziš se na putu, i ako želiš da se vratiš kući treba samo da se okreneš u suprotnom pravcu. Nisi krenula u planine tako da ne možeš da naiđeš na škorpione, ne zalaziš u šumu da bi mogla da se ubodeš na trn otrovne ruže, čega se toliko plašiš, na putu nema ničeg što te može povrediti, tu si savršeno sigurna.
<BR>&nbsp;&nbsp;&nbsp;&nbsp;&nbsp;Ali, ipak je nastavila da hoda, u užasnom strahu, zagledajući preplašeno svaki kamen, žbun ili krošnju drveta, sve dok nije ugledala crvene krovove i osetila miris dima: ušla je u Palanku. Izraz lica bio joj je smiren, leđa uspravna; čvrsto je obmotala šal oko sebe kada je kročila na prve blatnjave ulice varošice.
<BR>&nbsp;&nbsp;&nbsp;&nbsp;&nbsp;Male kuće nalazile su se između drveća i bašta s povrćem. Bilo je mnogo kuća, ali mesto nije bilo zbijeno, ograđeno zidom, zaštićeno poput Grada. Nigde u blizini nije videla ljude. Luz se polako spustila niz jednu ulicu, nastojeći da pronađe nekog kome bi se obratila - da li da priđem onom čoveku tamo? da li da zakucam na ona vrata?
<BR>&nbsp;&nbsp;&nbsp;&nbsp;&nbsp;Iznenada, jedno malo dete izniklo je niotkuda i zastalo posmatrajući je. Dečak je imao svetlu kožu, ali je bio poprskan blatom od vrhova nožnih palčeva do kolena, i od prstiju na rukama do laktova, kao i svuda po telu, tako da je ličilo na nekakvo šareno dete. Odeća koju je nosio takođe je imala čudne šare i boju blata.
<BR>&nbsp;&nbsp;&nbsp;&nbsp;&nbsp;"Zdravo", reče on nakon duže pauze, "ko si ti?"
<BR>&nbsp;&nbsp;&nbsp;&nbsp;&nbsp;"Luz Marina. A ti?"
<BR>&nbsp;&nbsp;&nbsp;&nbsp;&nbsp;"Marijus", reče on i poče da se udaljuje kosom stazom.
<BR>&nbsp;&nbsp;&nbsp;&nbsp;&nbsp;"Da li znaš gde... gde živi Lev Šulc?" Nije želela da pita za Leva, radije bi se videla s nekim nepoznatim; ali nije mogla da se seti nijednog drugog imena. Vera joj je pričala o mnogima, čula je svog oca kako pominje imena 'vođa prstenova', ali sada nije mogla da ih se seti.
<BR>&nbsp;&nbsp;&nbsp;&nbsp;&nbsp;"Koji Lev?" reče Marijus, češkajući uvo i dodajući okolnom blatu jedno poveće parče zakorele zemlje koje je upravo izvukao iz uveta. Palančani, znala je, nikada ne izgovaraju prezimena u međusobnom sporazumevanju, osim kada bi se nalazili u gradu.
<BR>&nbsp;&nbsp;&nbsp;&nbsp;&nbsp;"On je mlad i on..." nije znala šta je Lev: vođa? kapetan? gazda?
<BR>&nbsp;&nbsp;&nbsp;&nbsp;&nbsp;"Sašina kuća je tamo dole", reče umazano dete pokazujući dole na blatnjavu, zaraslu stazu i udalji se brzo kosim putem krećući se tako vešto da je izgledalo kao da je postao deo opšte magle i blata.
<BR>&nbsp;&nbsp;&nbsp;&nbsp;&nbsp;Luz je stegla zube i pošla prema kući koju joj je pokazao. Nije imala čega da se boji. Ovo je bilo samo jedno prljavo malo mesto. Deca su bila prljava, a ljudi su bili seljaci. Mogla bi da ostavi poruku bilo kome ko joj otvori vrata, tada bi sve bilo gotovo i mogla bi da se vrati kući, u visoke, čiste sobe Kuće Falko.
<BR>&nbsp;&nbsp;&nbsp;&nbsp;&nbsp;Zakucala je. Vrata joj je otvorio Lev.
<BR>&nbsp;&nbsp;&nbsp;&nbsp;&nbsp;Poznala ga je iako ga nije videla već dve godine.
<BR>&nbsp;&nbsp;&nbsp;&nbsp;&nbsp;Bio je poluobučen i razbarušen, pošto se upravo digao iz kreveta nakon popodnevnog odmora, i gledao ju je svetlim pogledom tek probuđenog deteta koje ne razume šta se oko njega dešava. "Oh", reče, zevajući, "gde je Andrej?"
<BR>&nbsp;&nbsp;&nbsp;&nbsp;&nbsp;"Ja sam Luz Marina Falko. Iz Grada."
<BR>&nbsp;&nbsp;&nbsp;&nbsp;&nbsp;Svetli dečji pogled se izmeni, nestade, postade dublji; Lev se probudio.
<BR>&nbsp;&nbsp;&nbsp;&nbsp;&nbsp;"Luz Marina Falko", reče. Njegovo tamno, uzano lice ožive; pogledao je najpre u nju, onda iza nje, tražeći pogledom njene pratioce, zatim ponovo u nju dok mu se u očima ogledala čitava skala osećanja - oprez, podozrivost, vedra znatiželja, neverica. "Jesi li ovde... sa..."
<BR>&nbsp;&nbsp;&nbsp;&nbsp;&nbsp;"Došla sam sama. Imam... imam nešto da ti saopštim."
<BR>&nbsp;&nbsp;&nbsp;&nbsp;&nbsp;"Vera", reče on. Na tom živahnom licu nije bilo više osmeha, već samo napetosti, srdžbe.
<BR>&nbsp;&nbsp;&nbsp;&nbsp;&nbsp;"Vera je dobro. Kao i ostali. U pitanju si ti, Palanka. Nešto se dogodilo prošle noći, ne znam šta... Ti znaš o čemu je reč..."
<BR>&nbsp;&nbsp;&nbsp;&nbsp;&nbsp;On klimnu potvrdno glavom, posmatrajući je.
<BR>&nbsp;&nbsp;&nbsp;&nbsp;&nbsp;"Oni su ljuti, i spremaju se da dođu ovamo, mislim da će to biti sutra uveče... jedan muškarac, mladi Makmilan, uvežbavao je svoju četu grubijana, i pokušaće da uhvati tebe i druge vođe i da vas zatvori, a onda... da zlostavlja i osramoti ostale kako bi im oni uzvratili napad, pa će Makmilanovi ljudi da ih kazne zbog pobune i odvedu na prisilni rad na latifundiju. Dolaze pošto se smrkne, mislim sutra, ali nisam sigurna... On ima oko četrdeset ljudi, čini mi se, i svi su naoružani mušketama."
<BR>&nbsp;&nbsp;&nbsp;&nbsp;&nbsp;Lev ju je i dalje posmatrao. Nije ništa govorio. Tek tada, dok je ćutao, čula je pitanje koje sebi ranije nije postavila.
<BR>&nbsp;&nbsp;&nbsp;&nbsp;&nbsp;I to ju je pitanje u tolikoj meri obezoružalo da joj nije padao na pamet nikakav mogući odgovor; pa je samo stajala tu i gledala u njega, dok joj je lice sve više crvenelo od zbunjenosti i straha, i nije bila u stanju da progovori ni jednu jedinu reč.
<BR>&nbsp;&nbsp;&nbsp;&nbsp;&nbsp;"Ko te je poslao, Luz?" upita on konačno, blagim glasom.
<BR>&nbsp;&nbsp;&nbsp;&nbsp;&nbsp;Bilo je normalno da će ovo biti njegov odgovor na njeno pitanje, da će misliti kako ona laže, ili da je Falko koristi zbog nekog trika ili špijuniranja. Bilo je prirodno da on tako misli, da pomisli kako ona služi svome ocu, a ne da zamisli kako izdaje svog oca. Sve što je mogla da učini bilo je da odrečno odmahne glavom. Ruke i noge su joj drhtale, a u očima joj je gorela vatra; osećala je da će joj pripasti muka. "Moram sada da se vratim", reče, ali se nije pokrenula jer su je kolena izdala.
<BR>&nbsp;&nbsp;&nbsp;&nbsp;&nbsp;"Da li se dobro osećaš? Uđi, sedi. Nakratko."
<BR>&nbsp;&nbsp;&nbsp;&nbsp;&nbsp;"Vrti mi se u glavi", reče. Glas joj je bio slab i drhtav, i stidela se toga. Uveo ju je unutra i ona sede u pletenu stolicu, koja se nalazila za stolom; u tamnoj, dugačkoj, nisko zasvođenoj sobi. Skinula je šal sa glave da bi se oslobodila njegove toplote i težine; to je pomoglo; iz obraza i očiju postepeno je počela da se povlači vatra kada se malo privikla na tamu ove sobe. Lev je stajao blizu nje, na kraju stola. Bio je bos, obučen samo u pantalone; stajao je mirno; nije imala snage da mu pogleda u lice, ali u njegovom držanju i nepokretnosti nije osetila nikakvu pretnju, nikakvu ljutnju, nikakav prezir.
<BR>&nbsp;&nbsp;&nbsp;&nbsp;&nbsp;"Žurila sam", reče. "Želela sam da se brzo vratim, to je dugačak put, i to me je iscrplo." Zatim je došla k sebi, otkrivši da ispod uzrujanosti i straha, postoji jedno mesto u njoj, jedan tihi ugao gde je njen um mogao da se spusti i razmišlja na miru. Razmišljala je i konačno ponovo progovorila.
<BR>&nbsp;&nbsp;&nbsp;&nbsp;&nbsp;"Vera živi s nama. U kući Falko. Jesi li to znao? Ona i ja provodimo zajedno svaki dan. Razgovaramo. Ja njoj prenesem sve što čujem da se dešava, ona meni priča... o svemu i svačemu... Pokušala sam da je nagovorim da se vrati ovamo. Da vas lično upozori. Nije želela; kaže kako je obećala da neće bežati, tako da mora da drži obećanje. Zato sam došla ja. Čula sam ih kako razgovaraju, Herman Makmilan i moj otac. Prisluškivala sam, otišla sam i stala ispod prozora da slušam šta govore. Ono što su rekli, naljutilo me je. Smučilo mi se od toga. I tako, pošto Vera nije želela da dođe, došla sam ja. Da li znaš za te nove Makmilanove straže?"
<BR>&nbsp;&nbsp;&nbsp;&nbsp;&nbsp;Lev odrečno odmahnu glavom, posmatrajući je napeto.
<BR>&nbsp;&nbsp;&nbsp;&nbsp;&nbsp;"Ja ne lažem", reče ona hladno. "Niko me ne šalje. Niko osim Vere čak ni ne zna da sam napustila kuću. Došla sam jer mi je dosta toga da budem iskorišćavana, jer mi je muka od laži i nerada. Možeš mi verovati ili ne. Nije me briga."
<BR>&nbsp;&nbsp;&nbsp;&nbsp;&nbsp;Lev ponovo odmahnu glavom, trepćući očima, kao da je zaslepljen nečim. "Ne, ne mislim... ali uspori malo..."
<BR>&nbsp;&nbsp;&nbsp;&nbsp;&nbsp;"Nemam vremena. Moram da se vratim pre nego što iko primeti moj odlazak. Dobro, evo: moj otac je uzeo mladog Makmilana da uvežbava jednu trupu muškaraca, sinova gazdi, za specijalnu armiju, kako bi ih upotrebio protiv tvojih ljudi. Već dve nedelje ne razgovaraju ni o čemu drugom. Spremaju se da dođu ovde zbog onoga što se desilo dole, u Južnoj dolini; nadaju se da će uhvatiti tebe i druge vođe, zatim će primorati tvoje ljude na borbu kako bi se odrekli svojih ideja o miru, kako bi se odrekli onoga što zovete nenasiljem. I vi ćete se zaista boriti i izgubiti, jer smo mi bolji borci, a u svakom slučaju posedujemo puške. Da li poznaješ Hermana Makmilana?"
<BR>&nbsp;&nbsp;&nbsp;&nbsp;&nbsp;"Iz viđenja, čini mi se", reče Lev. On se toliko razlikovao od čoveka čije je ime sada izgovorila i čija je slika lebdela još uvek pred njom - sjajno lice i mišićavo telo, široka pleća, dugačke noge, jake ruke, teška odeća, tunika, pantalone, čizme, opasač, kaput, puška, bič, nož - a ovaj je čovek bio bos; mogla je da nazre rebra i grudnu kost ispod tamme, nežne kože na njegovim grudima.
<BR>&nbsp;&nbsp;&nbsp;&nbsp;&nbsp;"Mrzim Hermana Makmilana", reče Luz manje žustro, govoreći iz onog malog hladnog mesta sopstvene unutrašnjosti gde je mogla da razmišlja na miru. "Njegova duša je malecna poput odrezanog parčeta nokta. Trebalo bi da ga se plašiš. Ja ga se bojim. On voli da vređa ljude. Nemoj pokušavati da razgovaraš s njim onako kako to tvoj narod čini. Neće te slušati. On je sam sebi dovoljan. Sve što možeš da učiniš s tom vrstom ljudi jeste da ih udariš ili da pobegneš od njih. Ja sam pobegla... da li mi veruješ?" Mogla je da ga to upita, sada.
<BR>&nbsp;&nbsp;&nbsp;&nbsp;&nbsp;Lev potvrdno klimnu glavom.
<BR>&nbsp;&nbsp;&nbsp;&nbsp;&nbsp;Pogledala je u njegove ruke na naslonu stolice; čvrsto je stezao drvenu prečku. Njegove šake bile su sama žila i kost ispod tanke kože; jake, a krhke šake.
<BR>&nbsp;&nbsp;&nbsp;&nbsp;&nbsp;"Dobro. Sada moram da se vratim" reče i ustade.
<BR>&nbsp;&nbsp;&nbsp;&nbsp;&nbsp;"Čekaj. Moraš ovo da ispričaš i drugima."
<BR>&nbsp;&nbsp;&nbsp;&nbsp;&nbsp;"Ne mogu. Ti im sve reci."
<BR>&nbsp;&nbsp;&nbsp;&nbsp;&nbsp;"Ali rekla si kako si pobegla od Makmilana. Sada mu se vraćaš?"
<BR>&nbsp;&nbsp;&nbsp;&nbsp;&nbsp;"Ne! Vraćam se svom ocu... svojoj kući..." Ali on je bio u pravu. To je bilo isto.
<BR>&nbsp;&nbsp;&nbsp;&nbsp;&nbsp;"Došla sam da te upozorim", reče ona hladno, "zato što se Makmilan sprema da vas prevari, i zaslužuje da sam bude prevaren. To je sve."
<BR>&nbsp;&nbsp;&nbsp;&nbsp;&nbsp;Ali to nije bilo dovoljno. Pogledala je kroz otvorena vrata i ugledala stazu koju bi morala da pređe, ispod nje nalazila se ulica, zatim put, potom Grad i njegove ulice; zatim vide svoju kuću i svog oca...
<BR>&nbsp;&nbsp;&nbsp;&nbsp;&nbsp;"Ne shvatam", reče. Ponovo je sela naglo, zato što je ponovo drhtala, mada sad ne iz straha, već od ljutine. "Nisam razmišljala. Vera je; rekla..."
<BR>&nbsp;&nbsp;&nbsp;&nbsp;&nbsp;"Šta je rekla?"
<BR>&nbsp;&nbsp;&nbsp;&nbsp;&nbsp;"Da stanem i razmislim."
<BR>&nbsp;&nbsp;&nbsp;&nbsp;&nbsp;"Da li je ona..."
<BR>&nbsp;&nbsp;&nbsp;&nbsp;&nbsp;"Čekaj. Moram da razmislim. Kad onda nisam to učinila, moram sada."
<BR>&nbsp;&nbsp;&nbsp;&nbsp;&nbsp;Sedela je mirno na stolici, nekoliko minuta, sklopljenih ruku u krilu.
<BR>&nbsp;&nbsp;&nbsp;&nbsp;&nbsp;"U redu", reče. "'Ovo je rat', rekla je Vera. Trebalo bi da... Ja sam izdala stranu mog oca... Vera je talac koji je zadržan u Gradu. Ja ću biti talac za Palanku. Ako ona ne može da se vrati nazad, ne mogu ni ja. Moram da se s tim pomirim." Dah joj je zastao u grlu, proizvodeći mukli zvuk na kraju rečenice.
<BR>&nbsp;&nbsp;&nbsp;&nbsp;&nbsp;"Mi ne zadržavamo taoce, ne hapsimo, Luz..."
<BR>&nbsp;&nbsp;&nbsp;&nbsp;&nbsp;"Nisam rekla da vi to činite. Rekla sam da ja moram da ostanem ovde. Ja sam izabrala da ostanem, ovde. Hoćeš li mi dopustiti?"
<BR>&nbsp;&nbsp;&nbsp;&nbsp;&nbsp;Lev ode na drugi kraj sobe, sagnuvši se automatski kada je stigao ispod niskog kosog svoda. Njegova se odeća sušila ispred vatre. On je obuče, ode u zadnju sobu, vrati se sa cipelama u rukama, sede na stolicu pored stola da bi ih obuo. "Vidi", reče saginjući se da navuče cipele. "Možeš da ostaneš ovde. Svako može. Mi nikoga ne teramo, nikoga ne zaustavljamo." Uspravio se gledajući je pravo u oči. "Ali šta će pomisliti tvoj otac? Čak i ako poveruje da si ostala ovde po svojoj volji..."
<BR>&nbsp;&nbsp;&nbsp;&nbsp;&nbsp;"Neće to dozvoliti. Doći će po mene da me odvede nazad."
<BR>&nbsp;&nbsp;&nbsp;&nbsp;&nbsp;"Silom?"
<BR>&nbsp;&nbsp;&nbsp;&nbsp;&nbsp;"Da, silom. S Makmilanom i njegovom malom armijom bez sumnje."
<BR>&nbsp;&nbsp;&nbsp;&nbsp;&nbsp;"U tom slučaju postaćeš povod za nasilje koje oni traže. Moraš da pođeš kući, Luz."
<BR>&nbsp;&nbsp;&nbsp;&nbsp;&nbsp;"Za vaše dobro", reče ona.
<BR>&nbsp;&nbsp;&nbsp;&nbsp;&nbsp;Ova misao izletela joj je sama od sebe, kada je videla šta je učinila i kakve posledice moraju iz toga da proiziđu. Ali Lev je sedeo nepomično, sa cipelom - blatnjavom, izgaženom, plitkom čizmom, primetila je - u ruci.
<BR>&nbsp;&nbsp;&nbsp;&nbsp;&nbsp;"Da", reče. "Za naše dobro. Došla si ovde da nas spaseš. Sada se i vrati za naše dobro. A ako saznaju da si bila ovde?" Nastala je pauza. "Ne", reče. "Ne možeš da se vratiš. Uhvatili bi te u laži - svojoj i njihovoj. Došla si ovde. Zbog Vere, zbog nas. Ti si s nama."
<BR>&nbsp;&nbsp;&nbsp;&nbsp;&nbsp;"Ne, nisam", reče Luz ljutito; ali sjaj i ljubaznost Levovog lica duboko je postideše. Govorio je tako jasno, s takvom sigurnošću. Sada se smeškao. "Luz", reče, "sećaš li se kada smo išli u školu? Uvek si bila... uvek sam želeo da razgovaram s tobom, nikad nisam skupio hrabrost... Jednom smo razgovarali pri zalasku sunca, ti si me pitala zašto ne želim da se borim s Anđelom i njegovom grupom. Nikada nisi bila kao druge devojke iz Grada, nisi se uklapala u njihovu sliku, nisi im suštinski pripadala. Ti pripadaš ovde. Ti želiš istinu. Sećaš se kako si se jednom razbesnela na učitelja kada je rekao da koniji ne provode zimu u snu, a Timo pokušao da kaže kako je pronašao čitavu pećinu punu konija zaspalih zimskim snom, a učitelj se spremao da ga išiba zbog drskosti, da li se sećaš?"
<BR>&nbsp;&nbsp;&nbsp;&nbsp;&nbsp;"Rekla sam da ću sve reći svom ocu", reče Luz tiho. Bila je veoma bleda.
<BR>&nbsp;&nbsp;&nbsp;&nbsp;&nbsp;"Ustala si sa svog mesta u učionici i rekla kako učitelj ne zna istinu, i da hoće da išiba Tima zato što je on u pravu - imala si tek oko četrnaest godina. Luz, slušaj, pođi sada sa mnom. Otići ćemo do Elijeve kuće. Možeš im reći ono što si meni ispričala i onda ćemo odlučiti šta da preduzmemo dalje. Ne možeš sada da se vratiš, i budeš kažnjena, posramljena! Slušaj, možeš da ostaneš s Južnim Vetrom, ona živi izvan varošice, tamo ćeš biti na miru. Ali hajde sada sa mnom, ne smemo da gubimo vreme." Ispružio je ruku ka njoj preko stola, tu lepu, toplu šaku, punu života; prihvatila je njegovu šaku i susrela njegov pogled; oči joj se ispuniše suzama. "Ne znam šta da radim", reče dok su joj suze oblivale lice. "Obuo si samo jednu cipelu, Lev."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
