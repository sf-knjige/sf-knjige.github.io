<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Bacivši jedva jedan pogled po starom stanu u kome su zidovi bili od ispucalih kamenih ploča, svetiljke uvučene u razna udubljenja i verovatno neispravne, prozor starinski, neotvoriv, 'panoramski', a pločice na podu odavno zastarele, nameštene još pre korejskog rata, Čak Ritersdorf reče: "Može, poslužiće." Izvuče čekovnu knjižicu, a lice mu se nelagodno trže pred prizorom glavnog kamina, okruženog ogradom od kovanog gvožđa; nije video ništa slično još od 1970. godine, kad je bio dete.
<BR>&nbsp;&nbsp;&nbsp;&nbsp;&nbsp;Vlasnica ove oronule zgrade pogleda ga, međutim, namršteno i sumnjičavo, zbog onoga što je pisalo u Čakovim papirima za identifikaciju. "Po ovome, vi ste oženjeni, gospodine Ritersdorfe, i imate decu. Nećete dovesti nikakvu decu u ovu zgradu; u homeopap-oglasima bilo je rečeno da je stan za 'neženju, zaposlenog, bezalkoholičara', pa prema tome..."
<BR>&nbsp;&nbsp;&nbsp;&nbsp;&nbsp;"U tome je poenta", reče Čak umorno. Debela, sredovečna gazdarica u haljini od kože venerijanskih zviždo-cvrčaka i papučama od vubovog krzna odbijala ga je; ovaj doživljaj već je postao sumoran. "Od žene sam se razdvojio. Ona je zadržala decu. Zato i hoću da unajmim stan."
<BR>&nbsp;&nbsp;&nbsp;&nbsp;&nbsp;"Ali oni će dolaziti u posete." Njene obrve, obojene u purpur, uzvinuše se.
<BR>&nbsp;&nbsp;&nbsp;&nbsp;&nbsp;"Ne znate vi moju ženu", reče Čak.
<BR>&nbsp;&nbsp;&nbsp;&nbsp;&nbsp;"Hoće, hoće; znam ove nove federalne zakone o razvodu. Nije kao u starim danima kad je svaka država imala svoj. Jeste li već bili u sudu? Dobili prve papire?"
<BR>&nbsp;&nbsp;&nbsp;&nbsp;&nbsp;"Nisam", priznade on. Za njega je bio tek početak. Pozno prošle noći otišao je u hotel, a prethodna noć - ta je bila poslednja utrošena u pokušajima da se postigne nemoguće, da se nastavi život sa Meri.
<BR>&nbsp;&nbsp;&nbsp;&nbsp;&nbsp;Dade gazdarici ček; ona mu vrati ID formular i udalji se; Čak istog trena zatvori vrata, ode do prozora sad iznajmljenog stana i zagleda se dole, na ulicu, u točkove, skoči-mlaznjake, rampe i žlebove nogaraca. Još malo, i moraće pozvati svog advokata, Neta Vajldera. Još samo malo.
<BR>&nbsp;&nbsp;&nbsp;&nbsp;&nbsp;Ironija njihovog bračnog brodoloma bila je neizdrživa. Jer njegova žena bila je po profesiji bračna savetnica, dobra štaviše. Zapravo, imala je ugled najbolje u tom poslu, ovde u oblasti Marin, u Kaliforniji, gde je držala kancelariju. Bog bi znao koliko je naprslih međuljudskih odnosa izlečila. Pa ipak, maestralnim potezom nepravde, dogodilo se da upravo njena nadarenost i ta njena veština doprinesu da se on sad nađe u ovoj bedi od stana, kod ove gazdarice. Naime, toliko je uspeha postizala u karijeri, da nije mogla ne osećati prezir, iz godine u godinu sve veći, prema svome mužu.
<BR>&nbsp;&nbsp;&nbsp;&nbsp;&nbsp;Činjenica je bila, i on se s time morao suočiti, da u svojoj karijeri nije bio ni izdaleka onako uspešan kao Meri.
<BR>&nbsp;&nbsp;&nbsp;&nbsp;&nbsp;Njegov posao, koji mu je veoma prijao, bio je programiranje simulakruma za obaveštajnu službu vlade Čejena, da bi oni dobro prenosili beskonačne propagandne programe protiv obruča komunističkih država kojima su Sjedinjene Američke Države sada bile opasane. On je, lično, duboko verovao u svoj posao, ali nikakve racionalizacije nisu mogle stvoriti utisak da je to dobro plaćen ili uzvišen posao; a programi koje je on uspevao da smućka bili su - najblaže rečeno - infantilni, lažni i pristrasni. Najuspešnije su delovali na školsku decu u SAD i u susednim, komunističkim državama, i na velike mase najslabije školovanih. Čak Ritersdorf je bio, uistinu, nisko-kvalitetni najamnik. Na šta je Meri ukazala mnogo, mnogo puta.
<BR>&nbsp;&nbsp;&nbsp;&nbsp;&nbsp;Najamnik ili ne, ostao je u tom poslu, iako su mu i druga zaposlenja bila nuđena tokom šest godina koliko je njegov brak potrajao. Možda je ostao zato što je uživao da sluša kako simulakrumi, toliko slični ljudskim bićima, izgovaraju njegove reči; možda zato što je smatrao da je ukupna borba, u kojoj na taj način učestvuje, od bitnog značaja; Amerika se našla u defanzivi, političkoj i ekonomskoj, i mora se braniti. Americi je potrebno da izvestan broj osoba radi za državu, za plate neosporno bedne, na radnim mestima koja nemaju nijedan element junaštva ili veličanstvenosti. Neko mora da programira i propagandne simulakrume, koji su raspoređeni po celom svetu da rade kao zastupnici kontraobaveštajne službe, da šire agitaciju, da ubeđuju, da utiču. Ali...
<BR>&nbsp;&nbsp;&nbsp;&nbsp;&nbsp;Pre nekoliko dana nastupila je kriza. Jedan od Merinih klijenata, upetljan već tri godine u neverovatno složen bračni problem sa tri ljubavnice istovremeno, bio je TV producent; Džerald Feld, producent slavnog, jedinog, neponovljivog 'Bani Hentmen TV šoua' i vlasnik, ne u celosti, ali velikim delom, tog popularnog komičara. Meri i Feld napravili su jednu malu pogodbu sa strane; 'dil' je bio da mu Meri isporuči nekoliko programerskih tekstova koje je Čak napisao za lokalni ogranak CIA, u San Francisku. Feld je tekstove pročitao sa interesovanjem zato što su - eto objašnjenja na osnovu čega ih je Meri odabirala - sadržali dobru meru humora. U tome je bila Čakova nadarenost; programirao je mimo uobičajenog svečanog, pompeznog stila... govorilo se da Čakovi programi iskriče od duhovitosti, da su puni života. Feld je pristao na saradnju sa Čakom i zamolio Meri da ona zakaže sastanak njih dvojice.
<BR>&nbsp;&nbsp;&nbsp;&nbsp;&nbsp;Sada, stojeći na prozoru malog, bednog, starog stana u koji nije uneo čak ni jedan jedini svoj odevni predmet, Čak, zagledan u ulicu ispod sebe, poče razmišljati o svađi koja je tom prilikom izbila kao erupcija, između njega i Meri. Bila je to žestoko opaka svađa, nesumnjivo 'klasika'; pravo oličenje suštine njihovog razdora.
<BR>&nbsp;&nbsp;&nbsp;&nbsp;&nbsp;Sa Merine tačke gledanja, sve je bilo jasno: pojavila se mogućnost novog posla, treba je, dakle, temeljitim riškanjem ispitati do dubine. Feld bi dobro plaćao, a prestiž bi bio izvanredan; svake nedelje, na izvodnoj špici Bani Hentmenove emisije, pojavilo bi se na ekranu i Čakovo ime, kao jednoga od scenarista; ceo nekomunistički svet bi to gledao. Meri bi se - eto udarne reči - ponosila njegovim zaposlenjem; upadljivo kreativnim. Po njenom mišljenju, kreativnost je 'Sezame, otvori se!' života; dok rad za Centralnu informativnu agenciju, programiranje propagandnih simulakruma koji će brbljati poruku za neškolovane Afrikance, Latinose i Azijate, to nije kreativno; poruka je uvek manje-više ista, a CIA nije mnogo cenjena u liberalnim, bogataškim, sofisticiranim krugovima gde Meri stanuje.
<BR>&nbsp;&nbsp;&nbsp;&nbsp;&nbsp;"Ti si kao neki... skupljač opalog lišća u satelitskom parku", rekla je razbesnelo Meri, "sa grabuljama, za gradsku čistoću. Bezbedan posao i lak; izvučeš se, ne moraš se boriti. Sprcao si trideset tri godine, a već si odustao od svakog pokušaja. Više nemaš želju da od sebe napraviš nešto."
<BR>&nbsp;&nbsp;&nbsp;&nbsp;&nbsp;"Slušaj", govorio je on uzaludno. "Jesi li mi ti majka ili samo supruga? Mislim, je l' ti u opisu radnog mesta da moraš neprestano da me podbadaš da ja nešto više postignem? Moram li se uzdizati neprestano? Treba da postanem predsednik Zemljoplana, je l' to ti hoćeš?" Ne, nije tu reč bila samo o novcu i prestižu, nego i o još nečem. Meri je, očito, želela da on postane neka druga osoba. Stidela se njega; ona, koja ga je poznavala bolje nego iko drugi na svetu. Ako se zaposli da piše za Banija Hentmena, postaće neko drugi - bar po njenoj logici.
<BR>&nbsp;&nbsp;&nbsp;&nbsp;&nbsp;On nije mogao poricati istinitost te logike. Ipak, istrajno se držao svog puta; nije dao ostavku kod CIA, nije se izmenio. Nešto u njemu bilo je, naprosto, suviše inertno. Pa - nek bude šta bude. Postoji, u biti čoveka, određena histereza; a on tu svoju suštinu nije hteo tako lako odbaciti.
<BR>&nbsp;&nbsp;&nbsp;&nbsp;&nbsp;Napolju, na ulici, jedan beli ševrolet de luks točak, blistavi novi model sa šest vrata, potonu do ivice trotoara i prizemlji se. Gledao je dokono, onda se trgao, obuzet nevericom: nemoguće, ali istinito - to je donedavno njegov točak, stigla je Meri. Već ga našla.
<BR>&nbsp;&nbsp;&nbsp;&nbsp;&nbsp;Kroz nekoliko trenutaka, njegova supruga, dr Meri Ritersdorf, stići će mu u posetu.
<BR>
<BR>&nbsp;&nbsp;&nbsp;&nbsp;&nbsp;Osetio je zebnju i pojačanu svest o neuspešnosti: eto, čak ni ovo nije uspeo da izvede - da se zavuče u neki iznajmljeni stančić gde ga Meri neće pronaći. Kroz nekoliko dana Net Vajlder će uspeti da aranžira zakonsku zaštitu, ali, do tad, on je bespomoćan, mora da je pusti unutra.
<BR>&nbsp;&nbsp;&nbsp;&nbsp;&nbsp;Nije problem saznati kako mu je ušla u trag; moderna detekcijska sredstva mogu se dobiti lako i jeftino. Meri se verovatno obratila nekoj od 'priva-hvatnih' robotskih detekcionih agencija, iznajmila 'njuškalo', stavila mu na raspolaganje Čakov encefalički obrazac; njuškalo se bacio na posao i pratio ga kroz sva mesta kuda je Čak išao posle razdvajanja od nje. Danas je pronalaženje čoveka egzaktna nauka.
<BR>&nbsp;&nbsp;&nbsp;&nbsp;&nbsp;Znači, žena rešena da te locira, pomisli on, može. Valjda ima neki zakon o tome; mogao bi on to nazvati Ritersdorfovim zakonom. Proporcija: što je veća čovekova želja da pobegne, da se sakrije, utoliko su aparati za detekciju...
<BR>&nbsp;&nbsp;&nbsp;&nbsp;&nbsp;Oštro kucanje na ulaznim vratima stana; a to su vrata šuplja u svome jezgru.
<BR>&nbsp;&nbsp;&nbsp;&nbsp;&nbsp;Pođe krutim koracima, protiv sopstvene volje, tamo, i pomisli: održaće ona meni govoranciju, sintezu svih poznatih pozivanja na 'razum'. Ja, naravno, nijedan argument neću imati, samo svoj osećaj da ne možemo dalje, da njen prezir prema meni pokazuje da se između nas dogodio neuspeh tako dubok da nikakva prisnost više nikada ne dolazi u obzir.
<BR>&nbsp;&nbsp;&nbsp;&nbsp;&nbsp;On otvori vrata. Stajala je tu, sa tamnom kosom razdvojenom u mnogo pramenova, u svom skupocenom (najboljem) kaputu od prirodne vune, nenašminkana; smirena, kompetentna, obrazovana žena, u odnosu na njega nadmoćna na čitavo krdo načina. "Čuj, Čak", reče ona, "neću ovo trpeti. Pozvala sam kompaniju za selidbe da pokupi sve tvoje stvari i stavi ih u magacin. Došla sam po ček; daj mi sve pare koje imaš sad na tekućem računu. Trebaju mi da platim račune."
<BR>&nbsp;&nbsp;&nbsp;&nbsp;&nbsp;Promašio je, promašio: nije došla sa slađano-razumnom govorancijom. Naprotiv, došla je da učini celu stvar nepovratnom. On ostade sasvim ošamućen. Mogao je samo da blene u nju, ništa više.
<BR>&nbsp;&nbsp;&nbsp;&nbsp;&nbsp;"Razgovarala sam sa Bobom Alfsonom, mojim advokatom", reče Meri. "On je podneo prijavu za poništenje tapije na kuću."
<BR>&nbsp;&nbsp;&nbsp;&nbsp;&nbsp;"Šta?" upita on. "Zašto?"
<BR>&nbsp;&nbsp;&nbsp;&nbsp;&nbsp;"Da bi ti mogao da prepišeš svoj deo kuće na mene."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Da bih je mogla ponuditi na prodaju. Smatram da mi ne treba tako velika kuća, a novac bi mi dobro došao. Vraćam Debi u onaj internat na Istoku, o kome smo razgovarali." Deboru, njihovo najstarije dete, pa ipak dete od samo šest godina, premlado da se šalje od kuće. Za ime svega!
<BR>&nbsp;&nbsp;&nbsp;&nbsp;&nbsp;"Daj da prvo razgovaram sa Netom Vajlderom", reče on nejako.
<BR>&nbsp;&nbsp;&nbsp;&nbsp;&nbsp;"Ja hoću ček odmah." Nije se ni pomakla da uđe; naprosto je stajala tamo. A on je bio u očajanju, u očajnoj panici, panici poraza i patnje; već je pobeđen; ona ga može naterati na bilo šta.
<BR>&nbsp;&nbsp;&nbsp;&nbsp;&nbsp;Pođe po čekove, a Meri zađe nekoliko koraka u stan. Njena odbojnost prema takvom stanu bila je veća nego što se mogla rečima izraziti: zato ona ništa i ne reče. On se sav skupio, da uzmakne, nije se mogao sa tim njenim stavom suočiti; usredsredio se na škrabocanje po čeku.
<BR>&nbsp;&nbsp;&nbsp;&nbsp;&nbsp;"Uzgred rečeno", reče Meri, čisto konverzacionim tonom, "sad kad si ti zauvek otišao, ja sam slobodna da prihvatim onu vladinu ponudu."
<BR>&nbsp;&nbsp;&nbsp;&nbsp;&nbsp;"Koju vladinu ponudu?"
<BR>&nbsp;&nbsp;&nbsp;&nbsp;&nbsp;"Treba im konsultacioni psiholog za neki međuplanetni projekat; pa, rekla sam ti." Nije nameravala da se opterećuje nekim dodatnim objašnjavanjem.
<BR>&nbsp;&nbsp;&nbsp;&nbsp;&nbsp;"A-ha, da." Nešto se mutno sećao. "Nešto dobrotvorno." Proisteklo iz sukoba Zemlje i Alfanaca pre deset godina. Jedan izolovani mesec u Alfanskom sistemu nastanjen je Zemljanima koji su pre dva pokolenja odsečeni, zbog rata; mnoštvo takvih jadnih enklava zaostalo je u sistemu Alfe, koji se sastoji od dvadeset dve planete i nekoliko desetina priodnih satelita.
<BR>&nbsp;&nbsp;&nbsp;&nbsp;&nbsp;Primila je ček, presavila ga i zavukla u džep kaputa.
<BR>&nbsp;&nbsp;&nbsp;&nbsp;&nbsp;"A je l' bi ti plaćali?" upita on.
<BR>&nbsp;&nbsp;&nbsp;&nbsp;&nbsp;"Ne", reče Meri, udaljeno.
<BR>&nbsp;&nbsp;&nbsp;&nbsp;&nbsp;Dakle, ona će živeti - i ona, i deca - isključivo od njegove plate. Počeo je da shvata: ona očekuje takvu sudsku presudu, kojom će on biti prisiljen da uradi upravo ono što je odbio, i tim odbijanjem srušio njihov šestogodišnji brak. Iskoristiće svoj ogroman uticaj u sudskim instancama oblasti Marin, pa će izdejstvovati rešenje koje će značiti da on mora da napusti radno mesto kod CIA u San Francisku i da potraži neko sasvim drugačije zaposlenje.
<BR>&nbsp;&nbsp;&nbsp;&nbsp;&nbsp;"Koliko... dugo ćeš biti odsutna?" upita on. Bilo je očigledno da ona namerava da izvuče dobru korist iz ovog razdoblja preuređenja njihovih života; da uradi sve stvari koje su joj bile onemogućene - navodno onemogućene - njegovim prisustvom.
<BR>&nbsp;&nbsp;&nbsp;&nbsp;&nbsp;"Oko šest meseci. Zavisi. Ne očekuj od mene da budem u kontaktu. Na sudu će me predstavljati Alfson; neću se pojaviti." Zastala je, a onda dodala: "Podigla sam tužbu za odvojeno izdržavanje, tako da nećeš morati da radiš to."
<BR>&nbsp;&nbsp;&nbsp;&nbsp;&nbsp;Inicijativa je, čak i tu, nestala iz njegovih ruku. On je, kao i uvek, bio prespor.
<BR>&nbsp;&nbsp;&nbsp;&nbsp;&nbsp;"Možeš imati sve", reče on Meri najedanput.
<BR>&nbsp;&nbsp;&nbsp;&nbsp;&nbsp;Njen pogled je rekao: ali ono što ti možeš dati nije dovoljno. 'Sve' je samo ništa, kad god je reč o njegovim dostignućima.
<BR>&nbsp;&nbsp;&nbsp;&nbsp;&nbsp;"Ne mogu ti dati ono što nemam", reče on tiho.
<BR>&nbsp;&nbsp;&nbsp;&nbsp;&nbsp;"Da, možeš," Meri reče, bez osmeha. "Zato što će sudija uzeti u obzir ono što sam ja uvek znala o tebi. Ovo: ako moraš, ako te neko natera, ti ćeš udovoljiti merila obično primenjivana na odrasle ljude sa odgovornošću za ženu i decu."
<BR>&nbsp;&nbsp;&nbsp;&nbsp;&nbsp;On reče: "Ali - ja moram zadržati neki život svoj, sopstveni."
<BR>&nbsp;&nbsp;&nbsp;&nbsp;&nbsp;"Tvoja prva obaveza smo mi", reče Meri.
<BR>&nbsp;&nbsp;&nbsp;&nbsp;&nbsp;Za to nije imao odgovor; mogao je samo klimati glavom.
<BR>&nbsp;&nbsp;&nbsp;&nbsp;&nbsp;Kasnije, posle Merinog odlaska sa čekom, potražio je i našao gomilu starih homeopapa u ormaru u stanu; seo je na prastaru sofu u danskom stilu u dnevnoj sobi, preturajući kroz njih u potrazi za člancima o tom međuplanetnom projektu u koji je Meri nameravala da se uključi. Njen novi život, reče on sebi, da zameni bračni.
<BR>&nbsp;&nbsp;&nbsp;&nbsp;&nbsp;U papu od pre nedelju dana nađe članak, maltene potpun; pripali cigaretu i poče pažljivo čitati.
<BR>&nbsp;&nbsp;&nbsp;&nbsp;&nbsp;Psiholozi će biti potrebni, predviđao je američki Međuplan-servis za zdravstvo i blagostanje, zato što je taj mesec svojevremeno bio bolnička zona, psihijatrijski centar za zbrinjavanje onih zemaljskih doseljenika u alfanski sistem koji su psihički popustili pod abnormalnim, izuzetnim pritiscima međusistemske kolonizacije. Alfanci na taj mesec i ne odlaze; jedino njihovi trgovci svrate ponekad.
<BR>&nbsp;&nbsp;&nbsp;&nbsp;&nbsp;Sve što je poznato o sadašnjem stanju stvari na tom mesecu doznalo se od tih trgovaca. Po njihovim tvrdnjama, svojevrsna nova civilizacija nastala je tokom dve i po decenije odvojenosti bolesnika od vlasti sa Zemlje. Ali trgovci nisu mogli dati ocenu o tom novom društvu, zato što ni zemaljsko nisu dobro shvatali. Međutim, znali su da na Mesecu 2 postoji i proizvodnja, a i razmena robe; čak industrija. Pa, ako je tako, zapita se Čak Ritersdorf, zašto zemaljska vlada smatra da treba da se meša? Lako je mogao zamisliti Meri tamo; upravo takvu osobu bi poslao Zemljoplan, međunarodna agencija. Ljudi kao Meri uvek će uspeti.
<BR>&nbsp;&nbsp;&nbsp;&nbsp;&nbsp;Priđe prastarom panoramskom prozoru i postoja tamo još neko vreme, gledajući dole. Onda oseti da se u njemu krišom, kradomice, uzdiže onaj dobro znani poriv. Utisak da nema nikakvog smisla nastavljati; da je samoubistvo, bez obzira na to šta kažu zakon i crkva, za njega jedino rešenje, sad.
<BR>&nbsp;&nbsp;&nbsp;&nbsp;&nbsp;Nađe jedan manji prozor, sa strane; taj se mogao otvoriti. On ga podiže i oslušnu zujanje džet-hopera koji se spuštao na ravni krov jedne zgrade na suprotnoj strani ulice. Taj zvuk zamre. Čak Ritersdorf sačeka, onda se pope na prozorski prag, i delimično preko njega. Sad su mu noge visile iznad saobraćaja, koji je dole, na ulici, odmicao...
<BR>&nbsp;&nbsp;&nbsp;&nbsp;&nbsp;Iznutra, iz sebe samog, začu glas, ali ne svoj, koji reče: "Molim te, reci mi svoje ime. Bez obzira na to da li nameravaš, ili ne, skočiti."
<BR>&nbsp;&nbsp;&nbsp;&nbsp;&nbsp;Okrenuvši se, Čak vide žutog ganimedskog ljigavca koji se bio nečujno provukao ispod ulaznih vrata stančića i sad se prikupljao, kao hrpa globula od kojih će uskoro nastati njegovo fizičko biće.
<BR>&nbsp;&nbsp;&nbsp;&nbsp;&nbsp;"Ja iznajmih stan preko puta tvog", saopšti sluzavo biće.
<BR>&nbsp;&nbsp;&nbsp;&nbsp;&nbsp;Čak reče: "Kod Zemljana je običaj da se pokuca na vrata."
<BR>&nbsp;&nbsp;&nbsp;&nbsp;&nbsp;"Ja nemam čime da kucam. Osim toga, želeo sam ući pre nego što ti - odeš."
<BR>&nbsp;&nbsp;&nbsp;&nbsp;&nbsp;"Moja je lična stvar da li ću skočiti ili ne."
<BR>&nbsp;&nbsp;&nbsp;&nbsp;&nbsp;"'Nijedan Zemljanin nije ostrvo'", naveo je Ganimedanac približno tačno. "Dobro došao u zgradu koju mi, stanari, u šali nazivamo 'Kod odbačenog oružja'. Ima ovde još nekih sa kojima bi trebalo da se sastaneš. Nekoliko Zemljana - oni su kao ti - plus nekoliko ne-Z-a, najrazličitijih fizionomija, od kojih će neke biti tebi odbojne, a neke nesumnjivo privlačne. Planirah da pozajmim od tebe kulturu jogurta, ali imajući u vidu čime si zaokupljen, to bi sad bio uvredljiv zahtev."
<BR>&nbsp;&nbsp;&nbsp;&nbsp;&nbsp;"Nisam se ja još izjasnio konačno." Čak Ritersdorf prebaci noge nazad u sobu i odmače se od prozora. Nije se iznenadio što vidi ganimedskog ljigavca; na Zemlji su ne-Z-i bili u geto-situaciji; ma koliko uticajni i na visokim položajima u svom društvu, po dolasku na Zemlju morali su stanovati u srazmerno lošim stambenim objektima poput ovog.
<BR>&nbsp;&nbsp;&nbsp;&nbsp;&nbsp;"Kad bih nosio sa sobom posetnice", reče ljigavac, "sad bih ti dao jednu. Uvoznik sam nebrušenih dragulja, takođe preprodajem zlatne predmete i, kad se steknu pravi uslovi, pravi sam fanatik filatelije. Eto, baš sad imam u stanu jednu izuzetnu zbirku ranih maraka iz SAD, sa posebnim naglaskom na savršeno očuvane blokove od po četiri iz kolekcije 'Kolumbo'; da li bi ti..." Ljigavac zastade. "Vidim da ne bi. U svakom slučaju, želja da uništiš sebe bar je privremeno splasnula u tvom umu. To je dobro. Osim mojih najavljenih reklama..."
<BR>&nbsp;&nbsp;&nbsp;&nbsp;&nbsp;"Zar ne postoji neki zakon po kome ti, dok si na Zemlji, moraš ograničiti upotrebu svojih telepatskih sposobnosti?" upita Čak.
<BR>&nbsp;&nbsp;&nbsp;&nbsp;&nbsp;"Da, ali činilo se da je tvoja situacija izuzetna. Ritersdorfe, ne mogu te zaposliti ja lično, pošto mi nisu potrebne usluge propagandista. Ali na devet raznih meseca imam izvesne veze; uz dosta vremena..."
<BR>&nbsp;&nbsp;&nbsp;&nbsp;&nbsp;"Hvala, ne treba", reče Čak grubo. "Ja samo hoću da me ostave na miru." Već se nadobijao pomoći za zapošljavanje... dovoljno za ceo život.
<BR>&nbsp;&nbsp;&nbsp;&nbsp;&nbsp;"Ali za razliku od tvoje žene, nemam nikakve zadnje namere." Kao mala plima, ljigavac poteče bliže njemu. "Kao i kod većine zemaljskih mužjaka, tvoje osećanje samopoštovanja spregnuto je sa tvojim sposobnostima zarađivanja nadnice, oblast u kojoj ste podložni teškim sumnjama i krajnjim krivicama. Mogu učiniti nešto za tebe... ali biće potrebno vreme. Uskoro polazim sa Zemlje na moj mesec. Pretpostavimo da ja platim tebi pet stotina kožica - američkih, naravno - da pođeš sa mnom. Smatraj to pozajmicom, ako želiš."
<BR>&nbsp;&nbsp;&nbsp;&nbsp;&nbsp;"Šta bih ja radio na Ganimedu?" Zatim, razdražljivo, Čak dodade: "Zar mi ni ti ne veruješ? Imam zaposlenje; smatram ga odgovarajućim - ne želim ga napuštati."
<BR>&nbsp;&nbsp;&nbsp;&nbsp;&nbsp;"Podsvesno..."
<BR>&nbsp;&nbsp;&nbsp;&nbsp;&nbsp;"Nemoj ti meni da čitaš moju podsvest. I, hajde, izlazi odavde, ostavi me na miru."
<BR>&nbsp;&nbsp;&nbsp;&nbsp;&nbsp;"Bojim se da će se vratiti tvoja sklonost ka samoubistvu - možda čak i pre nego što padne noć."
<BR>&nbsp;&nbsp;&nbsp;&nbsp;&nbsp;"Pa neka."
<BR>&nbsp;&nbsp;&nbsp;&nbsp;&nbsp;Hrpa sluzi reče: "Postoji samo jedna stvar koja ti može pomoći, a moja uboga ponuda zaposlenja nije to."
<BR>&nbsp;&nbsp;&nbsp;&nbsp;&nbsp;"Nego šta jeste?"
<BR>&nbsp;&nbsp;&nbsp;&nbsp;&nbsp;"Žena koja bi zamenila tvoju."
<BR>&nbsp;&nbsp;&nbsp;&nbsp;&nbsp;"Sad se ponašaš kao pravi prav..."
<BR>&nbsp;&nbsp;&nbsp;&nbsp;&nbsp;"Ma, nimalo. Ovo što kažem nije ni 'prizemno' ni 'eterično'; naprosto je praktično. Moraš naći ženu koja te može prihvatiti i voleti; takvog kakav jesi; ako ne, propašćeš. Dopusti mi da razmislim o ovome. A u međuvremenu, kontroliši se. Daj mi pet sati. I ostani ovde." Ljigavac se lagano uvuče u pukotinu između vrata i poda, i iscure napolje, u hodnik. Njegove misli postadoše nejasne. "Kao uvoznik, kupac i preprodavac, imam mnoge veze na Zemlji, u svim društvenim grupama..." Onda nestadoše.
<BR>&nbsp;&nbsp;&nbsp;&nbsp;&nbsp;Sav se tresući, Čak pripali cigaretu. I odšeta - na veliku daljinu - od prozora. Sede na prastaru sofu danskog stila. Tu se prepustio čekanju.
<BR>&nbsp;&nbsp;&nbsp;&nbsp;&nbsp;Nije bilo lako smisliti neki određeni odgovor na milosrdnu ponudu ljugavog bića; razljutila ga je, ali i dirnula - i zbunila, uz to. Da li bi mu ljigavac stvarno mogao pomoći? Činilo se da je to nemoguće.
<BR>&nbsp;&nbsp;&nbsp;&nbsp;&nbsp;Čekao je jedan sat.
<BR>&nbsp;&nbsp;&nbsp;&nbsp;&nbsp;Začulo se kucanje na ulaznim vratima iznajmljenog stančića. To nije mogao biti opet ljigavac, jer ljigavac ne bi kucao: ne bi mogao. Čak ustade, ode do vrata i otvori ih.
<BR>&nbsp;&nbsp;&nbsp;&nbsp;&nbsp;Jedna zemaljska devojka stajala je tamo.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
