<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Pre ulaska u salu Vrhovnog saveta, Gabrijel Bejns uputi svog simulakruma, proizvedenog kod Mensa, da odšklapoće prvi, napred; da bi se videlo hoće li, kojim slučajem, biti napadnut. Simulakrum je - vešto načinjen da liči na Bejnsa u svakoj pojedinosti - umeo mnogo što-šta da radi, zato što ga je sazdao taj inventivni klan, Mens, ali ga je Bejns koristio isključivo za bezbednosne svrhe; braniti sebe, to je bila Bejnsova glavno i jedino usmerenje u životu, a ujedno i osnovica za njegovo članstvo u parejskom klanu Adolfvila na severnom kraju njihovog meseca.
<BR>&nbsp;&nbsp;&nbsp;&nbsp;&nbsp;Bejns je, naravno, bio izvan Adolfvila mnogo puta, ali se osećao bezbedno - ili srazmerno bezbedno - samo ovde, unutar postojanih zidina ovog grada, Parea. Čime je upravo dokazivao da je njegovo članstvo u Pareu zasnovano na istinitom pripadništvu, a ne nekoj tehnici simulacije da bi se uvukao u tu najstamenitiju urbanu zonu koja igde postoji. Gabrijel Bejns bio je, bez ikakve sumnje, iskren... a ko bi, uopšte, i mogao posumnjati u njega.
<BR>&nbsp;&nbsp;&nbsp;&nbsp;&nbsp;Na primer, njegova poseta neopisivo degradirajućim straćarama Hibsa. Nedavno je Gabrijel išao u potragu za odbeglim članovima jedne radne brigade; pošto su bili Hibi, mogli su se, eventualno, odvući u Ganditaun. Problem je, međutim, bio u tome što svi Hibi izgledaju isto, ili se bar njemu tako činilo: prljave, pogurene spodobe, u umazanoj odeći, koje se kikoću i nemaju sposobnost da se usredsrede na ma koji složen postupak. Upotrebljivi za fizički rad, ni za šta više. Ali pošto je bilo potrebno stalno nešto petljati da bi se fortifikacije Adolfvila ojačavale protiv mogućih napada Mensa, fizički rad se mnogo tražio. A nijedan Pare, dabome, ne bi pristao da prlja ruke. U svakom slučaju, Gabrijela je među oronulim udžericama Hiba obuzimao čisti užas, imao je osećanje tako reći beskonačno ogromne izloženosti napadu, među tim najkrhkijim ljudskim tvorevinama; on, na jednom nastanjenom đubrištu sa bezbroj kartonskih 'kuća'. Hibi se, opet, nisu bunili, stanovali su tu, u sopstvenom smeću, spokojno uravnoteženi.
<BR>&nbsp;&nbsp;&nbsp;&nbsp;&nbsp;Danas, ovde, na polugodišnjem sastanku Saveta, gde svi klanovi moraju biti zastupljeni, biće, naravno, i jedan da govori u ime Hiba; tako će Gabrijel Bejns, zastupnik Parea, biti u istoj prostoriji - bukvalno u istoj prostoriji - sa jednim odvratnim Hibom. Ovo neće, baš, dodati dostojanstvo njegovome zadatku. Verovatno će se i ove godine pojaviti, ispred Hiba, ona raščupana, debela Sara Apostoles.
<BR>&nbsp;&nbsp;&nbsp;&nbsp;&nbsp;Daleko zloslutnije biće prisustvo predstavnika Mensa. Jer, Gabrijel se, kao i svaki Pare, plašio svakog pojedinog Mensa. Šokiralo ga je njihovo bezobzirno nasilje, toliko nesvrhovito da ga on nije mogao shvatiti. Godinama je govorio sebi da je svaki Mens naprosto biće ispunjeno neprijateljstvom. Ali to nije bilo dovoljno objašnjenje. Oni uživaju u nasilju; perverzno je zadovoljstvo njihovo da razbijaju stvari i zastrašuju druge ljude, naročito Pare, kojima pripada i on.
<BR>&nbsp;&nbsp;&nbsp;&nbsp;&nbsp;Svest o ovome nije mu bila dovoljna pomoć; ipak se sav tresao od straha, pomišljajući na predstojeće suočenje sa delegatom Mensa, koji se zove Hauard Stro.
<BR>&nbsp;&nbsp;&nbsp;&nbsp;&nbsp;Njegov simulakrum se vrati, hripeći astmatično. Na svom veštačkom licu, toliko nalik na Gabrijelovo, nosio je nepromenljiv osmeh. "Sve u redu, gospodine. Nema smrtonosnih gasova, nema električnih pražnjenja opasne jačine, nema otrova u bokalu sa vodom, nema rupica u zidovima za gađanje laserskim puškama, nema skrivenih infern-mašina. Ponudio bih predlog da možete bezbedno ući." Uz klepetave zvuke, simulakrum stade i zaćuta.
<BR>&nbsp;&nbsp;&nbsp;&nbsp;&nbsp;"Niko ti nije prilazio?" upita Bejns obazrivo.
<BR>&nbsp;&nbsp;&nbsp;&nbsp;&nbsp;Simulakrum reče: "Tamo još nikog nema. Izuzev, naravno, jednog Hiba koji briše pod."
<BR>&nbsp;&nbsp;&nbsp;&nbsp;&nbsp;Bejns, vođen celim životom provedenim u zaštitnim lukavstvima, otvori vrata malčice, da uradi jednu bitnu stvar: da za tren osmotri Hiba.
<BR>&nbsp;&nbsp;&nbsp;&nbsp;&nbsp;Hib, mužjak, sa mokrom krpom na kraju dugačkog štapa; brisao je pod na svoj tipični hibski način, sporo i jednolično, sa uobičajenim glupavim hibskim izrazom na licu, kao da ga taj rad zabavlja. Verovatno bi mogao mesecima tako da mlati krpom, i da mu ne dosadi; Hibu nikad ne može dojaditi neki posao, jer Hibi nisu sposobni da shvate čak ni ideju raznovrsnosti. Naravno, razmišljao je Bejns, ima nekih prednosti i u jednostavnosti. Njega je impresionirao slavni hibski svetac, Ignjat Ledebur, iz koga je zračila duhovnost dok je lutao od grada do grada i širio toplinu svoje bezazlene hibske ličnosti. Ovaj Hib svakako izgleda neopasno...
<BR>&nbsp;&nbsp;&nbsp;&nbsp;&nbsp;Hibi, barem, ne nastoje, čak ni sveci-Hibi, da preobrate bilo koga u svoj klan; za razliku od toga, Skici, mistici, pokušavaju. Hibi samo jedno traže - a to je, da budu ostavljeni na miru; naprosto ne žele da im život pravi probleme, pa zato iz godine u godinu odbacuju sve veći deo raznih složenih stvari u životu. Vraćaju se, razmišljao je Gabrijel Bejns, prema stanju najobičnijeg vegetiranja, koje je njima valjda ideal.
<BR>&nbsp;&nbsp;&nbsp;&nbsp;&nbsp;Proverivši laserski pištolj (ispravan), Gabrijel zaključi da sme ući. Korak po korak zađe u salu Saveta, sede u jednu fotelju, onda naglo ustade i pređe u drugu: bilo je preblizu prozoru: dakle, bio bi suviše dobra meta za nekog strelca koji bi mogao gađati spolja.
<BR>&nbsp;&nbsp;&nbsp;&nbsp;&nbsp;Da bi se razonodio dok čeka na dolazak ostalih, on se reši da malo zeza Hiba. "Kako se zoveš?" upita ga.
<BR>&nbsp;&nbsp;&nbsp;&nbsp;&nbsp;"J-Jakov Simion", reče Hib, nastavljajući da briše površinu poda, sa neizmenjenim glupim hibovskim osmehom. Hib nikad ne zna kad ga zezaju. Ili, ako i zna, ne mari. Apatija prema svemu: to je hibovski način.
<BR>&nbsp;&nbsp;&nbsp;&nbsp;&nbsp;"Sviđa ti se tvoj posao, Jakove?" upita Gabrijel Bejns, pripaljujući cigaretu.
<BR>&nbsp;&nbsp;&nbsp;&nbsp;&nbsp;"Dabome", reče Hib i zakikota se.
<BR>&nbsp;&nbsp;&nbsp;&nbsp;&nbsp;"Oduvek si provodio vreme u brisanju podova?"
<BR>&nbsp;&nbsp;&nbsp;&nbsp;&nbsp;"A?" Činilo se da Hib nije sposoban da shvati takvo pitanje.
<BR>&nbsp;&nbsp;&nbsp;&nbsp;&nbsp;Otvoriše se vrata i bucmasta, zgodna Anet Golding, delegatkinja Polija, pojavi se na njima, zadihana; torbu je nosila pod miškom, okruglo lice bilo joj se zajapurilo, a zelene oči su blistale. "Ja mislila da sam zakasnila."
<BR>&nbsp;&nbsp;&nbsp;&nbsp;&nbsp;"Nisi", reče Bejns, ustade, i ponudi joj jednu fotelju. Osmotri je profesionalnim pogledom: nema znakova da je ponela ikakvo oružje. Ali mogla bi nositi feralne spore u kapsulama prošvercovanim u gumenom džepiću sakrivenom u ustima; on se pomno potrudi, odabirajući za sebe sasvim drugu fotelju, da sedne na što je moguće udaljenije mesto pored velikog stola. Udaljenost... činilac čiju vrednost nikad ne treba potcenjivati.
<BR>&nbsp;&nbsp;&nbsp;&nbsp;&nbsp;"Toplo je ovde", reče Anet, koja se nastavila znojiti. "Trčala sam uz stepenice, sve dovde." Osmehnula mu se na onaj neizveštačeni način koji se kod nekih Polija primećuje. Zaista mu se činilo da je privlačna... bila bi privlačna, kad bi izgubila nekoliko kilograma. Svejedno, njemu se Anet i ovako dopada; on će sada ugrabiti priliku da malo proćaska s njom. Laka konverzacija prožeta nijansama erotike.
<BR>&nbsp;&nbsp;&nbsp;&nbsp;&nbsp;"Anet", reče on, "ti si tako prijatna, udobna osoba. Živa šteta što se ne udaješ. Kad bi se udala za mene..."
<BR>&nbsp;&nbsp;&nbsp;&nbsp;&nbsp;"A-ha, Gabrijelce", reče Anet, smešeći se. "Al' bi bila zaštićena! Litmus-papir u svakom kutku sobe, analizatori atmosfere samo pućkaju, sve redom uzemljeno za slučaj da elektro-zračenja izazovu..."
<BR>&nbsp;&nbsp;&nbsp;&nbsp;&nbsp;"E, ne, ozbiljno", reče Gabrijel Bejns nezadovoljno. Zapita se koliko godina ova ima; svakako ne više od dvadeset. Kao i svi Poliji, detinjasta. Poliji nisu još odrasli; ostaju neučvršćeni, uostalom šta je poliizam ako ne jedno produženo zadržavanje detinje plastičnosti? Pa, zna se da deca svih njih, svih klanova na ovom mesecu, jesu u trenutku rođenja Poliji, i ne diferenciraju se do desete ili čak jedanaeste godine. Neki pojedinci, kao ova Anet, ne diferenciraju se nikad.
<BR>&nbsp;&nbsp;&nbsp;&nbsp;&nbsp;Ona otvori torbu i izvuče vreću slatkiša; poče hitro da jede. "Nervozna sam", objasni. "Zato moram jesti." Ponudi vreću Bejnsu, ali on odbi - ipak, nikad se ne zna. Gabrijel Bejns je uspeo da ostane živ već trideset pet godina; nije nameravao sad da izgubi život zbog nekog tričavog poriva. Sve se mora izračunati, unapred smisliti, ako želi da poživi još trideset pet.
<BR>&nbsp;&nbsp;&nbsp;&nbsp;&nbsp;Anet reče: "Valjda će Skitse i ove godine zastupati Luis Manfreti. On mi uvek prija; tako zanimljive stvari priča, o tim njegovim vizijama iz praiskonskih vremena. Zveri zemlje i neba, čudovišta koja vode bitke ispod zemlje..." Zamišljeno je sisala jedan tvrdi slatkiš. "Šta misliš, Gabrijelce, jesu li stvarne te vizije koje se pojavljuju Skicima?"
<BR>&nbsp;&nbsp;&nbsp;&nbsp;&nbsp;"Nisu", reče Gabrijel Bejns iskreno.
<BR>&nbsp;&nbsp;&nbsp;&nbsp;&nbsp;"Onda, zašto oni stalno pričaju o njima i kao tumače ih? Njima su stvarne, ako nisu drugima."
<BR>&nbsp;&nbsp;&nbsp;&nbsp;&nbsp;"Misticizam", reče Bejns podrugljivo. Poče ušmrkivati vazduh; neki miris stizao je do njega, sladak. Miris Anetine kose, uvide on i opusti se. Ili je možda tajni plan da on pomisli da je to miris Anetine kose? Najednom je bio budno pažljiv. "Lep ti je parfem", reče neiskreno. "Kako se zove?"
<BR>&nbsp;&nbsp;&nbsp;&nbsp;&nbsp;"'Noć divljine'. Kupila sam ga od jednog putujućeg preprodavca ovde, a inače je sa Alfe Dva; koštao me je devedeset kožica, ali fino miriše, šta kažeš? Cela jedna mesečna plata." U njenim tamnozelenim očima kao da se videla tuga.
<BR>&nbsp;&nbsp;&nbsp;&nbsp;&nbsp;"Udaj se za mene", poče Bejns opet, ali zaćuta.
<BR>&nbsp;&nbsp;&nbsp;&nbsp;&nbsp;Pojavio se predstavnik Depa, na vratima stao, a iskolačene oči na tom preplašenom, konkavnom licu kao da su probole Bejnsa do srca. Bože gospode, zastenja Gabrijel, ne znajući da li prema jadniku Depu da oseća naprosto prezir, ili, ipak, saosećanje. Taj bi čovek, ipak, mogao i da stisne petlju; svi Depi bi to mogli, kad bi imali iole hrabrosti. Ali hrabrosti nema nimalo, u naselju Depa, na jugu. Ovaj jedan ispoljava kukavičluk zaista primetno: stoji na vratima, prpa je da uđe - ne sme; a ipak je toliko pomiren sa sudbinom da će kroz koji trenutak neizbežno ući, uradiće tačno to od čega je toliko ucvikao... Opet, neki Ob-Kom bi samo izbrojao dva, četiri, šest, i tako do dvadeset, okrenuo leđa i pobegao.
<BR>&nbsp;&nbsp;&nbsp;&nbsp;&nbsp;"Uđi, molim te", pridobijala ga je Anet prijatnim tonom i pokazivala ka jednoj fotelji.
<BR>&nbsp;&nbsp;&nbsp;&nbsp;&nbsp;"Koja je svrha ovog razgovora?" upita Dep i uđe polako, sav klonuo od očajanja. "Samo ćemo se razdirati međusobno; ne vidim zašto i čemu sazivati ove svađe i dreke." Ipak, rezignirano, on sede i ostade pognute glave, šaka stisnutih u pozi uzaludnosti.
<BR>&nbsp;&nbsp;&nbsp;&nbsp;&nbsp;"Ja sam Anet Golding", reče Anet, "a ovo je Gabrijel Bejns, Pare. Ja sam Poli. Ti si Dep, neee? Jasno mi je to po načinu na koji zuriš u pod." Nasmejala se, ali sa naklonošću.
<BR>&nbsp;&nbsp;&nbsp;&nbsp;&nbsp;Dep ne reče ništa; čak ni svoje ime. Gabrijel je znao da Depima nije lako da govore; teško im je da saberu toliko energije. Ovaj Dep verovatno je došao prerano zato što se plašio da bi mogao zakasniti; nad-kompenzacija, tipično za njih. Bejnsu se nisu dopadali. Oni su beskorisni i samima sebi, i drugim klanovima; zašto ne umru? Za razliku od Hiba, ne mogu biti upotrebljeni čak ni kao manuelni radnici; Depi naprosto leže po zemlji i zure u nebo, ništa ne videći, lišeni svake nade.
<BR>&nbsp;&nbsp;&nbsp;&nbsp;&nbsp;Nagnuvši se ka Bejnsu, Anet reče tiho: "Razveseli ga."
<BR>&nbsp;&nbsp;&nbsp;&nbsp;&nbsp;"Hoću, vraga", reče Gabrijel Bejns. "Šta me briga? Sam je kriv što je takav; mogao bi se on promeniti kad bi hteo. Mogao bi verovati u dobre stvari, kad bi se dovoljno potrudio. Nije njegova sudbina lošija nego sudbina nas ostalih, možda je čak i bolja; oni, znaš, rade brzinom puža... Baš bih voleo da ja radim tako malo kao prosečni Dep."
<BR>&nbsp;&nbsp;&nbsp;&nbsp;&nbsp;Kroz otvorena vrata uđe visoka sredovečna žena u dugačkom, sivom kaputu. Bila je to Ingred Hibler, pripadnica Ob-Koma; brojala je ćutke, u sebi, dok je prolazila pored i oko stola. Dodirnula je, redom, naslon svake fotelje. Gabrijel i Anet su čekali; Hib perač podova je nakratko podigao pogled i nasmejao se. Dep je nastavio da zuri, ćutke, nadole, ništa ne videći. Najzad gospođica Hibler nađe fotelju sa zadovoljavajućom numerolološkom oznakom; povuče je unazad i sede kruto. Čvrsto je pritisnula šake jednu o drugu, i to donjim delovima dlanova, a vrhovi njenih prstiju kuckali su hitro jedni o druge, kao da plete neku nevidljivu zaštitnu odeću.
<BR>&nbsp;&nbsp;&nbsp;&nbsp;&nbsp;"Naišla sam na Stroa na parkingu", reče Ob-Komkinja. Bez ijedne reči izbroja, u sebi, nešto. "Naš Mens, fuj, grozna osoba; zamalo da me pregazi tim svojim točkom. Morala sam da..."
<BR>&nbsp;&nbsp;&nbsp;&nbsp;&nbsp;Zaćutala je, onda nastavila. "Nije bitno. Ali teško je osloboditi se njegove aure, kad te jednom zarazi." Stresla se.
<BR>&nbsp;&nbsp;&nbsp;&nbsp;&nbsp;Anet reče, ne obraćajući se nikom određenom: "Ove godine, ako Skic bude opet Manfreti, verovatno će ući kroz p,rozor a ne kroz vrata." Nasmeja se veselo; čistač Hib joj se pridruži u tome. "E pa, i Hiba čekamo, dabome", reče Anet.
<BR>&nbsp;&nbsp;&nbsp;&nbsp;&nbsp;"J-ja sam delegat iz Ganditauna", reče Hib, Jakov Simion, nastavljajući jednolično da radi. "Samo sam m-mislio da ovo uradim dok čekam." Uputio je nevin osmeh svima prisutnima.
<BR>&nbsp;&nbsp;&nbsp;&nbsp;&nbsp;Bejns uzdahnu. Predstavnik Hiba u Savetu: čistač. Ali i treba tako, svi su oni čistači, ako ne stvarno, ono bar potencijalno. Preostalo je, dakle, da čekaju samo Skica i Mensa, Hauarda Stroa, koji će ući čim završi jurcanje tamo-amo po parkingu, što radi sa namerom da uplaši sve ostale delegate dok stižu. Bejns pomisli: bolje će mu biti da ne pokuša da uplaši mene. Jer taj laserski pištolj na Bejnsovom struku nije lažni. A uvek je tu i njegov 'sim', njegov simulakrum, koji čeka napolju, u hodniku; može biti pozvan unutra.
<BR>&nbsp;&nbsp;&nbsp;&nbsp;&nbsp;"O čemu je sastanak?" upita gospođica Hibler, Ob-Komka, i poče brojati brzo, sklopljenih očiju, poigravajući vrhovima prstiju po vazduhu. "Jen-dva jen-dva."
<BR>&nbsp;&nbsp;&nbsp;&nbsp;&nbsp;Anet reče: "Šire se govorkanja. Viđen je neki nepoznati brod koji ne pripada trgovcima sa Alfe Dva; u to smo u razumnoj meri sigurni." Ona nastavi jesti slatkiše; Bejns vide, sumorno razonođen, da je već pojela gotovo celu sadržinu vreće. Znao je dobro da Aneta pati od diencefaličnog poremećaja, prevelike valence u zoni mozga koja izaziva proždrljivost. Poremećaj se pogoršava kad god je zabrinuta ili napeta.
<BR>&nbsp;&nbsp;&nbsp;&nbsp;&nbsp;"Brod", reče Dep. Pomakao se, vratio u život. "Možda nas može izvući iz ovog haosa."
<BR>&nbsp;&nbsp;&nbsp;&nbsp;&nbsp;"Iz kog haosa?" upita gospođica Hibler.
<BR>&nbsp;&nbsp;&nbsp;&nbsp;&nbsp;Pomičući se još jednom, Dep reče: "Znaš." Samo toliko je uspeo da izgovori; onda je opet zamuknuo, utonuo u svoju komu turobnosti. Dep uvek smatra da je sve u rasulu. Pa ipak, Depi se, naravno, boje i ma kakve promene. Gabrijel Bejns je o ovome razmišljao sa sve većim prezirom. Ali - brod. Njegov prezir prema Depu preobrati se u uzbunu. Šta ako je istina?
<BR>&nbsp;&nbsp;&nbsp;&nbsp;&nbsp;Stro, Mens, će znati. Na Da Vinčijevim Visovima, Mensi imaju složene tehničke naprave za osmatranje dolazećeg saobraćaja; verovatno je prva vest i stigla sa tih Visova... osim, naravno, ako je mistik, Skic, u svojim vizijama prvi predvideo šta će biti.
<BR>&nbsp;&nbsp;&nbsp;&nbsp;&nbsp;"Verovatno neki trik", reče Bejns pojačanim glasom. Svi u sobi, uključujući i sumornog Depa, stadoše, buljeći u njega; Hib čak na trenutak prestade brisati pod.
<BR>&nbsp;&nbsp;&nbsp;&nbsp;&nbsp;"Ti Mensi", Bejns objasni, "pokušaće sve. Ovo je njihov način da steknu prednost nad nama ostalima, da nam uzvrate."
<BR>&nbsp;&nbsp;&nbsp;&nbsp;&nbsp;"Za šta?" upita gospođica Hibler.
<BR>&nbsp;&nbsp;&nbsp;&nbsp;&nbsp;"Znate da nas Mensi sve mrze", reče Bejns. "Zato što su oni primitivci, varvarske siledžije, neoprani jurišni odredi koji potežu pištolje kada samo čuju reč 'kultura.' To je u njihovom metabolizmu; staro gotsko." I time još nije bilo sve rečeno; savršeno iskreno rečeno, on nije znao zašto Mensi hoće da povrede sve druge, osim, prema njegovoj teoriji, iz čistog oduševljenja zbog nanošenja bola. Ne, pomisli on, mora biti nešto više od toga. Zloba i zavist; sigurno nam zavide, znaju da smo kulturno nadmoćni. Iako su Da Vinčijevi Visovi raznovrsni, nema tamo reda, nema estetskog jedinstva; tamo su zbrda-zdola nagomilani nedovršeni takozvani 'kreativni' projekti - naime, započeti, ali nikad privedeni kraju.
<BR>&nbsp;&nbsp;&nbsp;&nbsp;&nbsp;Anet polako reče: "Stro je malo neuglađen, priznajem. Štaviše, tipičan je primerak one vrste koja srlja bezobzirce. Ali zašto bi prijavio da dolazi strani brod, ako to nisu stvarno primetili? Nisi nam dao nijedan jasan razlog."
<BR>&nbsp;&nbsp;&nbsp;&nbsp;&nbsp;"Ali ja znam", reče Gabrijel Bejns zadrto, "da su Mensi, a napose Hauard Stro, protiv nas; trebalo bi da delujemo, da se zaštitimo od..." Zaćuta, jer se vrata još jednom otvoriše i unutra oštrim, dugim koracima uđe Hauard Stro.
<BR>&nbsp;&nbsp;&nbsp;&nbsp;&nbsp;Riđe kose, krupan, silovit, široko osmehnut. Briga njega što se ka njihovom malenom mesecu kreće tuđinski brod.
<BR>&nbsp;&nbsp;&nbsp;&nbsp;&nbsp;Preostalo je da stigne još samo Skic, a taj bi mogao, po svom običaju, zakasniti jedno sat; verovatno će u transu odlutati nekud, gubiti se u zamagljenim vizijama neke arhetipske stvarnosti, gledati kosmičke proto-sile koje leže ispod temporalne Vaseljene: tako on, stalno, sagledava takozvani Urvelt.
<BR>&nbsp;&nbsp;&nbsp;&nbsp;&nbsp;Mogli bismo se, dotle, udobno smestiti, zaključi Gabrijel. Koliko je moguće, s obzirom na to da se među nas dovukao ovaj Stro. I ova gospođica Hibler; ni ona mu se nije nešto mnogo dopadala. Zapravo mu se niko od prisutnih nije nimalo dopadao, osim možda Anet: tako upadljivo, obilato prsate. Ali ni sa njom on nije ništa postigao. Uobičajen ishod.
<BR>&nbsp;&nbsp;&nbsp;&nbsp;&nbsp;Ali to nije njegova krivica; svi Poliji su takvi, nikad ne znaš na koju će stranu skočiti. Pobude su im mutne, ponašanje suprotno nalozima logike. A ipak, nisu mušice, kao Skici, niti mašine bez mozga kao Hibi. Poliji su u izobilju živi; upravo to mu prija kod Anet - ta njena osobina životnosti, svežine.
<BR>&nbsp;&nbsp;&nbsp;&nbsp;&nbsp;Uistinu, pored nje se osećao kao kruto stvorenje, metalno, oklopljeno debelim čelikom, kao neko arhaično oružje iz beskorisnog, drevnog rata. Njoj je dvadeset godina, njemu trideset pet, možda je tu objašnjenje. Ali on nije bio sklon da u to poveruje. Onda pomisli: kladim se da ona upravo želi da se ja osetim ovako. Ona se trudi da me navede na utisak da ne valjam.
<BR>&nbsp;&nbsp;&nbsp;&nbsp;&nbsp;Istog trenutka on oseti svoju reakciju na to: ledenu, dobro promišljenu parejsku mržnju prema njoj.
<BR>&nbsp;&nbsp;&nbsp;&nbsp;&nbsp;Anet, glumeći da pojma nema o tome, nastavi da klopa preostale slatkiše iz vreće.
<BR>
<BR>&nbsp;&nbsp;&nbsp;&nbsp;&nbsp;Delegat Skica na sastanku u Adolfvilu, koji se odigravao jednom u šest meseci, Omar Dajamond, osmotri celom širinom pejzaž sveta, i vide, ispod i preko, zmajeve blizance, crvenog i belog, zmajeve života i smrti; bili su spleteni u borbi, od koje se ravnica tresla, a nebo, iznad njega, cepalo, dok je sparušeno sivo sunce u raspadanju bacalo malo ili nimalo utehe na jedan svet koji brzo gubi svoju škrtu zalihu životnog.
<BR>&nbsp;&nbsp;&nbsp;&nbsp;&nbsp;"Stojte", reče Omar zmajevima i diže ruku.
<BR>&nbsp;&nbsp;&nbsp;&nbsp;&nbsp;Jedan muškarac i jedna devojka talasave kose, koji su hodajući trotoarom kroz centar Adolfvila naišli prema Omaru Dajamondu, stadoše. Devojka reče: "Šta je, bre, ovome? On nešto radi." Odbojno.
<BR>&nbsp;&nbsp;&nbsp;&nbsp;&nbsp;"To ti je samo Skic", reče muškarac, koga je ovo zabavljalo. "Odšetao u vizije."
<BR>&nbsp;&nbsp;&nbsp;&nbsp;&nbsp;Omar reče: "Večiti rat izbio je nanovo. Sile života posustaju. Zar nijedan ne može čovek kobnu odluku doneti, svog života se odreći u činu žrtvovanja da bi one obnovljene bile?"
<BR>&nbsp;&nbsp;&nbsp;&nbsp;&nbsp;Čovek namignu svojoj ženi i reče: "Znaš, tim drugarima ako postavljaš pitanja, ponekad dobiješ zanimljiv odgovor. Aj', pitaj ga nešto - nešto veliko i uopšteno, u fazonu 'Koji je smisao postojanja?' a ne, znaš, 'Gde su makaze koje sam zaturila juče?'." On je malo pogura napred.
<BR>&nbsp;&nbsp;&nbsp;&nbsp;&nbsp;Žena se oprezno obrati Dajamondu. "Izvin'te, da Vas pitam nešto, oduvek sam mislila - postoji li život posle smrti?"
<BR>&nbsp;&nbsp;&nbsp;&nbsp;&nbsp;"Smrti nema", reče Omar. Zapanjilo ga je pitanje, izgrađeno na temeljima ogromnog neznanja. "Ono što ti vidiš i 'smrću' nazivaš samo je jedna etapa u klijanju iz koga nikne novi oblik života, uspavan zasad; on samo čeka poziv da pređe u sledeću inkarnaciju." Uzdiže obe ruke i pokaza njima napred. "Vidiš? Zmaj života ubijen biti ne može; njegova krv lije crvena po livadi, ali već odasvud iskaču nove verzije njega. Seme u zemlju sahranjeno uzdiže se ponovo." Omar Dajamond pođe dalje, tada, ostavivši muškarca i ženu iza sebe.
<BR>&nbsp;&nbsp;&nbsp;&nbsp;&nbsp;Moram u onu kamenu kuću sa šest spratova, reče Omar sebi. Oni tamo čekaju. Oni su Savet. Hauard Stro, varvarin. Mis Hibler sva stegnuta, opsednuta brojevima. Anet Golding, otelotvorenje života samog, ona koja se naglavačke baci u sve što joj omogućuje da postane. Gabrijel Bejns, koji je prisiljen da izmišlja načine da se brani od onoga što njega ne napada. Onaj jednostavni sa krpom za pod na štapu, taj je bliže Bogu nego ijedan od nas. I onaj tužni koji nikad ne diže pogled, nema čak ni ime. Kako njega da zovem? Možda Oto. Ne, radije ću Dino. Dino Voda. On iščekuje smrt, a ne zna da živi u iščekivanju prazne utvare; Dina Vodu ni smrt ne može da zaštiti od njega samog.
<BR>&nbsp;&nbsp;&nbsp;&nbsp;&nbsp;Stade u podnožje šestospratne zgradetine, najveće u parejskom naselju, Adolfvilu; pa polete, pomoću levitacije. Njišući se kao plovak na vodi, dolebde do pravog prozora, poče grebati noktom palca po staklu; posle nekog vremena, dođe jedna osoba i otvori prozor.
<BR>&nbsp;&nbsp;&nbsp;&nbsp;&nbsp;"Neće doći gospodin Manfreti?" upita Anet.
<BR>&nbsp;&nbsp;&nbsp;&nbsp;&nbsp;"On ne može biti dosegnut ove godine", objasni Omar. "Prešao je na drugo područje stvarnosti, i sad samo sedi; mora biti prisilno hranjen kroz nos."
<BR>&nbsp;&nbsp;&nbsp;&nbsp;&nbsp;"Bljak", reče Anet i sva se strese. "Katatonija."
<BR>&nbsp;&nbsp;&nbsp;&nbsp;&nbsp;"Ubijte ga", reče Stro grubo, "i gotov posao. Ti katatonični Skici su ne samo beskorisni nego i gore od toga; iscrpljuju resurse 'Jovanke Orleanke'. Nije čudo da je vaše naselje tako siromašno.'
<BR>&nbsp;&nbsp;&nbsp;&nbsp;&nbsp;"Siromašno materijalno", saglasi se Omar Dajamond, "ali bogato večitim vrednostima."
<BR>&nbsp;&nbsp;&nbsp;&nbsp;&nbsp;Nastojao je da ostane podalje od Stroa, koji mu se nije nimalo sviđao. Stro je, uprkos svoga imena koje bi se moglo prevesti kao 'Slamka', bio razbijač. Voleo je da razlupa, da smrvi nešto; bio je svirep ne zbog potrebe za tim, nego iz ljubavi prema tome. Zlo je Strou bilo nepotrebni dodatak.
<BR>&nbsp;&nbsp;&nbsp;&nbsp;&nbsp;Sedeo je tu, opet, i Gabrijel Bejns. Taj je umeo, kao i svi Parei, da bude surov, ali samo kad ga je na to prisiljavala njegova potreba za samozaštitom; toliko se odao branjenju samoga sebe od svakog zla, da je prirodnim putem činio ono što ne valja i ne treba. Čovek ga ne može osuđivati onako kao Stroa.
<BR>&nbsp;&nbsp;&nbsp;&nbsp;&nbsp;Zauzevši svoje mesto, Omad Dajamond reče: "Blagoslovena bila ova skupština. I hajde da čujemo vesti o životonosnim osobinama, a ne o delatnostima zmaja zla." Okrete se Strou. "Kakve su informacije, Hauarde?"
<BR>&nbsp;&nbsp;&nbsp;&nbsp;&nbsp;"Naoružani brod", reče Stro. Ove reči propratio je širokim, razvratnim, sumornim osmehom; uživao je u njihovoj kolektivnoj zabrinutosti. "Nije trgovački sa Alfe Dva, nego je iz nekog sasvim drugog sistema; pomoću TP očitali smo neke njihove misli. Nisu oni ovde da trguju, nego..." Namerno nije dovršio rečenicu, da bi mogao gledati kako se oni grče.
<BR>&nbsp;&nbsp;&nbsp;&nbsp;&nbsp;"Moraćemo se braniti", reče Gabrijel Bejns. Gospođica Hibler klimnu glavom; isto učini, mada nerado, i Anet. Čak se i Hib prestao smejuljiti. Sad je izgledao kao da se oseća nelagodno. "Mi u Adolfvilu", reče Bejns, "naravno da ćemo se organizovati za odbranu. Očekivaćemo tehničku opremu od tvojih, Stro; mi od vas, narode, očekujemo mnogo. Ako ikad, onda sad moramo očekivati da vi date sve od sebe za zajedničko dobro."
<BR>&nbsp;&nbsp;&nbsp;&nbsp;&nbsp;"Pazi, pazi, 'zajedničko' dobro", oponašao ga je Stro. "Misliš, za naše dobro."
<BR>&nbsp;&nbsp;&nbsp;&nbsp;&nbsp;"Bože, Bože", reče Anet, "moraš li uvek biti tako neodgovoran, Stro? Zar ne možeš bar jednom obratiti pažnju na posledice? Pa, pomisli bar na našu decu. Ako i ne moramo da zaštitimo sebe, njih moramo."
<BR>&nbsp;&nbsp;&nbsp;&nbsp;&nbsp;Omar Dajamond se molio u sebi. 'Neka se sile života uzdignu i na bojnom polju trijumf postignu. Neka beli zmaj izbegne crvenu mrlju prividne smrti; neka se materica zaštite spusti na ovu malenu zemlju i sakloni je od onih koji stoje u taboru nesvetog.' Najednom se seti kakav je prizor video stižući pešice ovamo: nagoveštaj o pristizanju neprijatelja. Potok vode pretvorio se bio u krv dok je on preko njega prekoračivao. Sada mu bejaše jasno značenje toga. Rat i smrt, a možda i uništenje Sedam klanova i njihovih sedam gradova - šest, ako ne računaš kao 'grad' ono smetlište na kome životare Hibi.
<BR>&nbsp;&nbsp;&nbsp;&nbsp;&nbsp;Dino Voda, Dep, reče promuklo i tiho: "Gotovi smo."
<BR>&nbsp;&nbsp;&nbsp;&nbsp;&nbsp;Svi ga pogledaše besno; svi, čak i Jakov Simion, Hib. Izjava baš depovska.
<BR>&nbsp;&nbsp;&nbsp;&nbsp;&nbsp;"Oprostite mu", prošaputa Omar. I negde u nevidljivom carstvu duh života ovo začu, i odazva se, i oprosti napola-umirućem stvoru koji je bio Dino Voda iz depovskog naselja zvanog Imanja Kotona Mejtera.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
