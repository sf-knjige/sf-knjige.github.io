<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Gabrijel Bejns reče, sa lakim naklonom: "Mi sačinjavamo sine qua non Savet, koji ima sveukupnu vlast na ovom svetu; vrhunsku i konačnu vlast, iznad koje se ne može postaviti niko." Sa strogom i hladnom učtivošću, on povuče unazad jednu stolicu, za psihologa sa Zemlje, dr Meri Ritersdorf; ona to prihvati uz kratkotrajni osmeh. Gabrijelu je izgledala umorna. U osmehu je primetio istinsku zahvalnost.
<BR>&nbsp;&nbsp;&nbsp;&nbsp;&nbsp;Ostali članovi Saveta predstaviše se doktorki Ritersdorf, svako na svoj osoben način.
<BR>&nbsp;&nbsp;&nbsp;&nbsp;&nbsp;"Hauard Stro, od Mensa."
<BR>&nbsp;&nbsp;&nbsp;&nbsp;&nbsp;"J-Jakov Simion." Simion nije mogao suzbiti svoje moronsko smeškanje. "Od Hiba, gde ste sleteli."
<BR>&nbsp;&nbsp;&nbsp;&nbsp;&nbsp;"Ingred Hibler. Jen dva tri."
<BR>&nbsp;&nbsp;&nbsp;&nbsp;&nbsp;Dr Ritersdorf reče: "A to bi bili..." Klimnula je glavom. "Opsesivno-kompulsivni."
<BR>&nbsp;&nbsp;&nbsp;&nbsp;&nbsp;"Omar Dajamond. Ja ću te pustiti da pogodiš iz kog sam klana." Dajamond je bacao oko sebe udaljene poglede; činilo se da je povučen u svoj privatni svet, što je Gabrijelu Bejnsu smetalo itekako. Sad zaista nije vreme za pojedinačna istrčavanja, pa ni za izdvajanje jednog mističnog reda; sad moraju dejstvovati kao jedna celina, ili propasti.
<BR>&nbsp;&nbsp;&nbsp;&nbsp;&nbsp;Šupljim, očajničkim glasom progovori Dep: "Dino Voda." Borio se da još nešto kaže; posle nekog vremena odustade, jer je težina pesimizma, čistog beznađa, bila za njega naprosto prevelika. Opet sede i poče trljati čelo pokretima sitnim, bednim, koji su ličili na tik.
<BR>&nbsp;&nbsp;&nbsp;&nbsp;&nbsp;"A ko sam ja, to znaš, doktorko Ritersdorf", reče Bejns i zašušta dokumentom koji je ležao ispred njega; bio je to plod njihovog zajedničkog truda, njihov manifest. "Hvala vam što ste došli!" poče i pročisti grlo; glas mu je postao rapav od napetosti.
<BR>&nbsp;&nbsp;&nbsp;&nbsp;&nbsp;"Hvala vama što ste mi dozvolili", reče Ritersdorfova, glasom koji je bio formalno učtiv ali - u sluhu Gabrijela Bejnsa - jasno preteći. Njene oči ostajale su neprozirne.
<BR>&nbsp;&nbsp;&nbsp;&nbsp;&nbsp;Gabrijel reče: "Zatražili ste dozvolu da posetite i druga naselja, osim Ganditauna. Naročito ste zatražili dozvolu da proučite Da Vinčijijeve Visove. Mi smo raspravljali o tome. Mi smo odlučili da odbijemo."
<BR>&nbsp;&nbsp;&nbsp;&nbsp;&nbsp;Klimnuvši glavom, dr Ritersdorf reče: "Tako, dakle."
<BR>&nbsp;&nbsp;&nbsp;&nbsp;&nbsp;"Reci joj zašto", progovori Hauard Stro. Njegovo lice bilo je ružno; tip ni za sekund nije prestao da zuri u ovu damu psihologa sa Zemlje; njegovo neprijateljstvo prema njoj ispunjavalo je sobu i kvarilo atmosferu, toliko da se Gabrijel Bejns maltene gušio.
<BR>&nbsp;&nbsp;&nbsp;&nbsp;&nbsp;Ritersdorfova podiže glavu i reče: "Čekajte. Pre nego što mi pročitate vašu izjavu." Pogledala je svakog od njih ponaosob, lagano, postojano: pregled, sasvim profesionalan. Hauard Stro joj je uzvratio opakim zurenjem u oči. Jakov Simion je zaklimao glavom nadole, osmehnuo se prazno, pustio da njena pažnja naprosto prođe. Anet Golding se češkala po jednoj zanoktici na palcu, bleda u licu. Dep nije ni primetio da je posmatran; nijednog trenutka nije podigao glavu. A Skic, dakle 'shiz', Omar Dajamond, uzvrati doktorki zurenjem, ali slatko-spokojnim, mada, pomisli Bejns, ispod toga postoji zebnja; Dajamond u suštini izgleda kao da bi se svakog trenutka mogao okrenuti i dati u bekstvo.
<BR>&nbsp;&nbsp;&nbsp;&nbsp;&nbsp;On je lično nalazio da je Ritersdorfova telesno privlačna. I pitao se - onako, uzgred - da li njen dolazak bez muža ima ikakav značaj. Ona je, zapravo, seksi. I obučena je, u neobjašnjivom neskladu sa svrhom ovog sastanka, izrazito ženstveno: crni džemper i suknja, noge bez ikakvih čarapa, pozlaćene čizmice sa vrhovima nestašno podvrnutim nagore. Džemper je, primeti Gabrijel Bejns, samo za nijansu pretesan. Da li je gospođa Ritersdorf svesna toga? Nije znao odgovor, ali primeti da mu pažnja plovi sa onoga što je govorila na njene dojke, izrazitih oblika. Male, da, ali stoje pod takvim uglom da se baš ističu, odlikuju. I njemu sviđaju.
<BR>&nbsp;&nbsp;&nbsp;&nbsp;&nbsp;Pitam se, zapita se on, da li ova žena - valjda oko trideset godina, pretpostavljao je; svakako mlada, ali u punoj zrelosti tela - da li ona traži još nešto, osim profesionalnog uspeha, ovde. Emotivni uvid, moćan, obuze Gabrijela: da nju pokreće i neki lični duh, a ne samo zadatak koji je dobila; ali da, možda, ni sama nije svesna toga. Telo, pomisli on, ima neke svoje načine, koji su ponekad u suprotnosti sa ciljevima uma. Kad se digla iz postelje jutros, Ritersdorfka je možda samo pomislila da bi rado obukla taj crni džemper, i više nije razmišljala o tome. Ali njeno telo, dobro oblikovan ginekološki aparat unutra, znalo je i više, i bolje.
<BR>&nbsp;&nbsp;&nbsp;&nbsp;&nbsp;A na to, neki analogni deo njega, Gabrijela Bejnsa, se odaziva. Međutim, u njegovom slučaju to je svesna reakcija. Štaviše, pomisli on, možda se ovo može upotrebiti u korist naše grupe. Ova dimenzija događaja možda neće smetati nama, ali će svakako smetati našim protivnicima. Razmišljajući ovako, on se nađe u položaju lukave odbrane; imao je planove, automatske, u izobilju, pomoću kojih bi mogao da zaštiti ne samo sebe nego i svoje kolege.
<BR>&nbsp;&nbsp;&nbsp;&nbsp;&nbsp;"Dr Ritersdorf", reče on glatko, "pre nego što bismo mogli dozvoliti da ti uđeš u naših nekoliko naselja, moralo bi jedno poslanstvo, ispred svih klanova, pregledati tvoj brod; da vidimo da li ste i kakvo naoružanje doneli. Svaki drugi plan postupanja bio bi nedostojan čak i najsažetijeg razmatranja."
<BR>&nbsp;&nbsp;&nbsp;&nbsp;&nbsp;"Nismo naoružani", odvrati dr Ritersdorf.
<BR>&nbsp;&nbsp;&nbsp;&nbsp;&nbsp;"Svejedno", reče Gabrijel Bejns, "predlažem da omogućite meni i možda još jednome članu ovog Saveta da odemo s tobom do vaše baze. Imam ovde proglas..." Opet mahnu papirom koji pucketavo zašušta. "...koji zahteva da se vaš brod udalji iz Ganditauna u roku od četrdeset osam zemaljskih sati. Ako ne ispunite tu vašu obavezu..." Pogleda Stroa, koji klimnu glavom. "Mi ćemo otpočeti vojne operacije protiv vas, na osnovu uverenja da ste neprijateljski nastrojeni i nepozvani: osvajači."
<BR>&nbsp;&nbsp;&nbsp;&nbsp;&nbsp;Niskim tonom, sa pažljivom modulacijom zvuka, Ritersdorfova reče: "Razumem to vaše viđenje. Poživeli ste vi baš dugo u izolaciji, ovde. Ali..." Govorila je neposredno njemu, jednome; njene lepe, inteligentne oči gledale su u njegove, sa nekom čvrstom namerom. "Bojim se da moram skrenuti vašu pažnju na jednu činjenicu koja se verovatno neće dopasti nikome od vas. Vi ste svi, pojedinačno i kolektivno, mentalno bolesni."
<BR>&nbsp;&nbsp;&nbsp;&nbsp;&nbsp;Ćutanje je, napeto, potrajalo dugo.
<BR>&nbsp;&nbsp;&nbsp;&nbsp;&nbsp;"Vraga", reče Stro, ne obraćajući se nikom određenom. "Mi smo pre mnogo godina bacili u vazduh, do neba visoko, to mesto. Tu takozvanu 'bolnicu'. Koja je uistinu bila koncentracioni logor." Njegove usne se izviše. "Rezervoar ropske radne snage."
<BR>&nbsp;&nbsp;&nbsp;&nbsp;&nbsp;"Žao mi je što ovo moram reći", primeti doktorka, "ali tu nisi u pravu; bila je to legitimna bolnica, i vi to morate uračunati kao činilac u sve vaše eventualne planove u vezi sa nama. Ne lažem vas; govorim jasnu, jednostavnu istinu."
<BR>&nbsp;&nbsp;&nbsp;&nbsp;&nbsp;"Quid est veritas?" promrmlja Gabrijel Bejns.
<BR>&nbsp;&nbsp;&nbsp;&nbsp;&nbsp;"Pardon?" upita doktorka.
<BR>&nbsp;&nbsp;&nbsp;&nbsp;&nbsp;Bejns prevede. "'Šta je istina'? Zar ti nije palo na um, doktorko, da smo se mi u poslednjoj deceniji mogli izdići iznad naših početnih problema grupnog prilagođavanja i postati..." Mahnuo je rukom. "Dobro prilagođeni? Možeš to opisati i nekim drugim terminom... Ali, u svakom slučaju, sposobni da održavamo sasvim prikladne međuljudske odnose, kao što vidiš na delu, ovde u ovoj sali. Ako smo sposobni da zajednički radimo, onda, svakako, nismo bolesni. Ne postoji nijedan drugi test, osim sposobnosti grupnog rada, koji bi ti, za to, mogla primeniti." Zavalio se u naslon stolice, zadovoljan sobom.
<BR>&nbsp;&nbsp;&nbsp;&nbsp;&nbsp;Dr Ritersdorf vrlo pažljivo reče: "Mora se priznati da ste se ujedinili protiv spoljašnjeg neprijatelja... Protiv nas. Ali spremna sam da se kladim da ste pre našeg dolaska bili i da ćete posle našeg odlaska opet biti izolovani pojedinci, fragmentirano društvo; puni međusobnog nepoverenja i straha, nesposobni za saradnju." Osmehnula se na razoružavajući način, ali to je bio osmeh previše mudar da bi ga on, Gabrijel, mogao prihvatiti; suviše se tačno uklopio u njenu vrlo pametnu tvrdnju.
<BR>&nbsp;&nbsp;&nbsp;&nbsp;&nbsp;A tvrdnja je, dabome, bila istinita; Ritersdorfova je uperila prst u središte jednog problema. Njihovo društvo, u redovnim uslovima, ne dejstvuje kao jedna celina. Ali, opet - doktorka i nije bila u pravu.
<BR>&nbsp;&nbsp;&nbsp;&nbsp;&nbsp;Tu leži njena greška. Ona je pretpostavila, verovatno pobuđena željom da zaštiti sebe i opravda svoje postupke, da strah i neprijateljstvo izviru iz Saveta. A zapravo je Zemlja nastupila sa zastrašivačkom taktikom, u početku; sletanje broda bilo je, de facto, neprijateljski čin... Da nije tako bilo, Zemljani bi pre sletanja pokušali dobiti dozvolu. Sami oni, Zemljani, ispoljili su početno nepoverenje; i krivi su, jedino su oni krivi, za ovo sadašnje uzajamno nepoverenje. Da su hteli, lako su to mogli izbeći.
<BR>&nbsp;&nbsp;&nbsp;&nbsp;&nbsp;"Doktore Ritersdorf", reče on enegično. "Alfanski trgovci, kad žele dozvoli za sletanje, pitaju nas; to je redovni postupak. Primećujemo da vi to niste učinili. Mi, dodao bih, nemamo nikakvih problema u poslovanju sa njima; kupujemo i prodajemo, trguje se neprekidno i regularno."
<BR>&nbsp;&nbsp;&nbsp;&nbsp;&nbsp;Ovu je rukavicu očigledno bacio sa odličnim dejstvom; doktorka je oklevala, i nije odgovorila ništa. Dok je ona premišljala šta bi rekla, svi ostali prisutni u prostoriji su šuškali: razveseljeno, ili prezrivo, ili, kao Hauard Stro, sa krvničkim neprijateljstvom.
<BR>&nbsp;&nbsp;&nbsp;&nbsp;&nbsp;"Pretpostavili smo", reče dr Ritersdorf konačno, "da ne bismo dobili vašu dozvolu za sletanje, da smo je zatražili."
<BR>&nbsp;&nbsp;&nbsp;&nbsp;&nbsp;Osmehnut, smiren, Gabrijel Bejns reče: "Ali niste pokušali. Vi ste 'pretpostavili'. A sada, naravno, nikada nećete znati, jer..."
<BR>&nbsp;&nbsp;&nbsp;&nbsp;&nbsp;"A da li biste nam dali dozvolu?" Kao odapeta praćka njen glas je ošinuo ka njemu, čvrst, pun autoriteta, probojan; razbila je njegovu rečenicu; Gabrijel žmirnu, za trenutak ućutkan. "Ne, to ne biste", nastavi ona. "I to svi znate. Zamolila bih da pokušate biti realistični."
<BR>&nbsp;&nbsp;&nbsp;&nbsp;&nbsp;"Ako se pojavite na Da Vinčijevim Visovima", reče Hauard Stro, "pobićemo vas. Zapravo, ako ne odletite, pobićemo vas. Sledeći brod koji pokuša da sleti, neće stići do čvrstog tla. Ovo je naš svet, i mi ga nameravamo zadržati, dok nas ima. Tu je gospodin Bejns, da saopšti naglas kako je bilo kad ste nas držali u zatvoru - pojedinosti toga; a o čemu se opširno govori i u manifestu koji smo on i ja - uz pomoć svih ostalih ovde prisutnih - pripremili. Pročitaj manifest, Bejns."
<BR>&nbsp;&nbsp;&nbsp;&nbsp;&nbsp;"'Pre dvadeset pet godina", poče Gabrijel Bejns čitati, "na ovoj planeti uspostavljena je kolonija...'"
<BR>&nbsp;&nbsp;&nbsp;&nbsp;&nbsp;Doktorka Riterdorf uzdahnu. "Naše znanje o obrascima vaših mentalnih bolesti..."
<BR>&nbsp;&nbsp;&nbsp;&nbsp;&nbsp;"O 'prascima'?" upade joj u reč Hauard Stro. "Jesi li pomenula 'prasce'?" Lice mu se pokrilo pečatima crvenila, od silnog besa; napola je ustao sa stolice.
<BR>&nbsp;&nbsp;&nbsp;&nbsp;&nbsp;"Rekla sam 'obrascima'", reče Ritersdorfova strpljivo. "Naše znanje nas uči da će žiža vaših militantnih delatnosti biti nađena u vašem naselju maničnih - dakle, Mensa. Kroz četiri sata mi ćemo uzleteti iz naselja hebefreničara nazvanog 'Ganditaun' i sleteti na Da Vinčijeve Visove; ako počnete neku bitku s nama, pozvaćemo zemaljsku ratnu flotu." Dodala je: "Koja stoji na približno pola sata odavde."
<BR>&nbsp;&nbsp;&nbsp;&nbsp;&nbsp;Opet nastade napeta, dugotrajna tišina u sali.
<BR>&nbsp;&nbsp;&nbsp;&nbsp;&nbsp;Anet Golding najzad progovori, ali jedva čujno: "Pročitaj naš manifest ipak, Gabrijele."
<BR>&nbsp;&nbsp;&nbsp;&nbsp;&nbsp;On klimnu glavom i nastavi. Ali mu je glas drhtao.
<BR>&nbsp;&nbsp;&nbsp;&nbsp;&nbsp;Anet Golding poče da plače, da cvili jadno, i prekide ga u čitanju. Onda reče: "Vidiš šta nas čeka; uzeće nas opet da im budemo pacijenti u bolnici. Ovo je kraj."
<BR>&nbsp;&nbsp;&nbsp;&nbsp;&nbsp;Doktorka Ritersdorf, kojoj kao da je bilo nelagodno, reče: "Mi ćemo obezbediti terapiju za vas. Zahvaljujući terapiji, bićete više, hm, opušteni, kad ste jedni uz druge. Bićete više oni koji jeste. Život će dobiti prijatniji i prirodniji značaj; jer vi ste sada svi pritisnuti tolikim napetostima i strahovima..."
<BR>&nbsp;&nbsp;&nbsp;&nbsp;&nbsp;"Da", progunđa Jakov Simion. "Strahovima da će Zemlja provaliti ovamo i poterati nas opet kao stoku u zarobljeništvo."
<BR>&nbsp;&nbsp;&nbsp;&nbsp;&nbsp;Četiri sata, razmišljao je Gabrijel Bejns. Nije dugo. On drhtavim glasom nastavi da čita njihov zajednički proglas.
<BR>&nbsp;&nbsp;&nbsp;&nbsp;&nbsp;Činilo mu se da je to prazan gest. Jer ne postoji ništa, baš ništa, uvide on, što bi nas spaslo.
<BR>
<BR>&nbsp;&nbsp;&nbsp;&nbsp;&nbsp;Kad se sastanak završio, a Ritersdorfka otišla, Gabrijel Bejns izloži kolegama svoj plan.
<BR>&nbsp;&nbsp;&nbsp;&nbsp;&nbsp;"Ti ćeš - šta?" upita Hauard Stro, sa podsmešljivim prezirom. Njegovo lice se, od te grimase, pretvorilo u parodiju sebe. "Ti ćeš nju da zavedeš? Bož-že! Možda je ona u pravu, možda smo zaista za neuropsihijatriju!" Zavalio se u stolicu i sumorno zašištao, sam za sebe. Njegovo gađenje prevazišlo je neku granicu; nije mogao više ni da vređa Gabrijela - prepustio je to drugima.
<BR>&nbsp;&nbsp;&nbsp;&nbsp;&nbsp;Posle dužeg vremena, Anet Golding reče: "Mora biti da imaš visoko mišljenje o sebi."
<BR>&nbsp;&nbsp;&nbsp;&nbsp;&nbsp;"Ono što je meni potrebno", reče Gabrijel, "jesta neko sa dovoljnom telepatskom sposobnošću da mi kaže jesam li u pravu." On se okrete Jakovu Simionu. "Zar taj hibski svetac, taj Ignjat Ledebur, nema bar neku malenu sposobnost telepatije? On je, valjda, svaštar u tom psih-zanatu."
<BR>&nbsp;&nbsp;&nbsp;&nbsp;&nbsp;"Koliko je meni poznato, nema", reče Jakov Simion. "Ali mogao bi ti da pokušaš malo kod Sare Apostoles." Namignuo je Gabrijelu, odmahnuo glavom pun veselja.
<BR>&nbsp;&nbsp;&nbsp;&nbsp;&nbsp;"Telefoniraću Ganditaunu", reče Gabrijel Bejns i dohvati telefon.
<BR>&nbsp;&nbsp;&nbsp;&nbsp;&nbsp;Simion reče: "Telefonske veze sa Ganditaunom su opet u kvaru. Već šest dana ne rade. Moraćeš da odeš tamo."
<BR>&nbsp;&nbsp;&nbsp;&nbsp;&nbsp;"U svakom slučaju bi morao da odeš tamo", reče Dino Voda, dižući se najzad iz klonuća svoje večite potištenosti. Činilo se da jedini on nalazi iole ikakvu vrednost u Gabrijelovom planu. "Jer je Ignjat, ipak, tamo, u Ganditaunu, tamo gde sve može, gde svako ima decu sa svakim. Možda je ženska već ušla u taj fazon."
<BR>&nbsp;&nbsp;&nbsp;&nbsp;&nbsp;Hauard Stro othuknu na način koji je značio saglašavanje, i reče: "Sreća je za tebe, Gavro mali, što je ona među Hibima; trebalo bi da bude, zbog toga, prijemčivija za to što si smislio."
<BR>&nbsp;&nbsp;&nbsp;&nbsp;&nbsp;"Ako je ovo jedini način kako se mi možemo ponašati", reče gospođica Hibler kruto, "onda mislim da zaslužujemo propast; zaista mislim tako."
<BR>&nbsp;&nbsp;&nbsp;&nbsp;&nbsp;"Vaseljena", ukaza Omar Dajamond, "ima beskonačnost načina kojima ispunjava sebe. Čak ni ovaj ne treba odmah, i olako, prezirati." On ozbiljno klimnu glavom.
<BR>&nbsp;&nbsp;&nbsp;&nbsp;&nbsp;Bez ijedne dalje reči, čak i bez ikakvog pozdrava Aneti, Gabrijel Bejns pođe dugim koracima iz sale Saveta, niz široko kameno stepenište, i sasvim iz zgrade, na parking. Tu uđe u svoj turbo-automobil i uskoro, sa jadnih sto dvadeset kilometara na sat, pođe ka Ganditaunu. Računao je da će stići pre isteka četvorosatnog ultimatuma, ako ništa nije palo preko druma i zaprečilo ga. Doktorka se u Ganditaun vratila raketnim čamcem; već je stigla tamo. On poče psovati ovaj arhaični način prevoza kojim se sad morao poslužiti; ali ništa drugo nije mogao. Ovo je njihov svet, takva je stvarnost za koju se oni bore. Kad budu opet satelit zemaljske kulture, vratiće se modernija prevozna sredstva... ali to neće, ni približno, nadoknaditi ono što će oni izgubiti. Bolje je putovati sto dvadeset na sat i biti slobodan. Ah, pomisli on. Eto slogana.
<BR>&nbsp;&nbsp;&nbsp;&nbsp;&nbsp;Ipak, ovo pomalo nervira čoveka. Imajući u vidu životni značaj misije u koju je krenuo... u koju bi krenuo sa odobrenjem Saveta ili bez njega.
<BR>&nbsp;&nbsp;&nbsp;&nbsp;&nbsp;Kroz četiri sata i dvadeset minuta, fizički umoran od putovanja, ali duhovno bodar, čak izuzetno pripravan, on stiže do prvih gomila đubreta. Predgrađe Ganditauna. Namirisa vonj tog naselja, slatki smrad truljenja i oštar miris dima od nebrojenih vatrica.
<BR>&nbsp;&nbsp;&nbsp;&nbsp;&nbsp;Tokom putovanja, kod Gabrijela se začela jedna nova zamisao. Zato se u ovom poslednjem času okrenuo - ne kolibi Sare Apostoles, nego kolibi hibskog sveca, Ignjata Ledebura.
<BR>&nbsp;&nbsp;&nbsp;&nbsp;&nbsp;Nađe ga kako prčka nešto po jednom prastarom, zarđalom elektrogeneratoru sa benzinskim motorom, u svome dvorištu, okružen dečurlijom i mačkama.
<BR>&nbsp;&nbsp;&nbsp;&nbsp;&nbsp;"Videh plan tvoj", reče Ledebur, podigavši jednu šaku da ne bi Gabrijel počeo da objašnjava. "Beše krvlju iscrtan po obzorju maločas."
<BR>&nbsp;&nbsp;&nbsp;&nbsp;&nbsp;"Onda znaš šta konkretno očekujem od tebe."
<BR>&nbsp;&nbsp;&nbsp;&nbsp;&nbsp;"Znam." Ledebur klimnu glavom. "A u prošlosti, kod nekoliko žena, ja sam se uspešno poslužio time." Ignjat ostavi čekić i pođe ležerno prema kolibi; za njim pođoše mačke, ali ne i deca. Pođe za njim i Gabrijel Bejns. "Međuti, to ti je mikroskopska ideja", reče Ignjat Ledebur prekorno i nasmeja se tihim he-he-he.
<BR>&nbsp;&nbsp;&nbsp;&nbsp;&nbsp;"Možeš li pročitati budućnost? Reći mi da li ću uspeti?"
<BR>&nbsp;&nbsp;&nbsp;&nbsp;&nbsp;"Vidovnjak nisam. Drugi mogu proricati, ali ja ostajem u ćutanju. Čekaj malo." U glavnoj sobi svoje straćare on zastade, dok su mačke paradno hodale, ili odskakivale, i mjaukale svuda oko njega. Onda ispruži ruku do police iznad sudopere, dohvati i spusti odatle teglicu sa stotinak grama neke tamne tvari; odvrnu poklopac, onjuši, odmahnu glavom, zavrnu ga i vrati. "Nije to." Odlutao je dalje, posle nekog vremena otvorio zamrzivač, počeo prevrtati stvari u njemu, izvadio jednu plastičnu kutiju i počeo je razgledati sa kritičkim mrštenjem.
<BR>&nbsp;&nbsp;&nbsp;&nbsp;&nbsp;Njegova sadašnja nevenčana žena - čije ime Gabrijel Bejns nije znao - iziđe iz spavaće sobe, pogleda tupo njih dvojicu, pa zakorači u prostoriju. Na sebi je imala vrećastu haljinu, teniske patike, nikakve čarape, a njena kosa bila je masa nerasčešljanog prljavog materijala slepljenog po glavi i iza glave. Gabrijel Bejns okrete pogled na drugu stranu, tmurno zgađen.
<BR>&nbsp;&nbsp;&nbsp;&nbsp;&nbsp;"Ej", reče Ledebur ženi. "'Di nam je ono stakliče s onom, znaš? Ona cincura koju uzmemo pre nego što se..." Pokaza obema rukama jednu radnju.
<BR>&nbsp;&nbsp;&nbsp;&nbsp;&nbsp;"U kupatilu." Žena provesla pored njih dvojice i iziđe u dvorište.
<BR>&nbsp;&nbsp;&nbsp;&nbsp;&nbsp;Ledebur ode do kupatila i tamo nestade. Čulo se kako pomera i premešta boce i druga stakla; onda se vrati noseći jednu čašicu u kojoj se, dok je hodao, talasala neka tečnost, pljuskala uz zidove čašice. "To je to", reče Ledebur, sa cerenjem koje pokaza da mu nedostaju dva zuba. "Al mora je pridobiješ da popije. Kako ćeš to?"
<BR>&nbsp;&nbsp;&nbsp;&nbsp;&nbsp;Gabrijel Bejns u ovom času nije znao. "Pa, videćemo", reče i pruži ruku da uzme afrodizijak.
<BR>
<BR>&nbsp;&nbsp;&nbsp;&nbsp;&nbsp;Posle odlaska od Ledebura, odvezao se do jedinog trgovačkog prostora u Ganditaunu. Taj 'šoping centar' imao je oblik drvene kupole sa koje se boja uveliko ljuštila; oko ulaza, na parkingu, i posvuda oko kupole bile su nazidane gomile olupanih kanti, kartonskih kutija i druge ambalaže. Ovde su se alfanski trgovci otarasivali - po bednim cenama - ogromnih količina svoje drugorazredne robe.
<BR>&nbsp;&nbsp;&nbsp;&nbsp;&nbsp;Unutra on kupi bocu alfanske rakije; posle, sedeći u automobilu, otvori je i sasu unutra sadržinu čašice dobijene od hibskog sveca, tečnost nejasnog izgleda, sa primetnim talogom na dnu. Dve tečnosti uspele su nekako da se pomešaju; zadovoljan, on opet navrte poklopac na bocu, pokrete kola i odveze se dalje.
<BR>&nbsp;&nbsp;&nbsp;&nbsp;&nbsp;Nije sad, pomisli on, vreme da se on osloni na svoje prirodne talente; a on, po prirodi, kao što na Savetu rekoše, i nije neki veliki majstor. A da bi se sad preživelo, mora se biti vrlo veliki majstor.
<BR>&nbsp;&nbsp;&nbsp;&nbsp;&nbsp;Pogledom je uspeo vrlo lako da nađe zemaljski brod, koji je stršao, visok, blistav i metalno čist, iznad razasutih dronjaka Ganditauna. Čim ga vide, Gabrijel potera auto na tu stranu.
<BR>&nbsp;&nbsp;&nbsp;&nbsp;&nbsp;Jedan naoružani zemaljski stražar, noseći sivozelenu uniformu iz prošlog rata, zaustavi Gabrijela na nekoliko stotina metara udaljenosti od broda; Gabrijel vide da iz vrata jedne obližnje kuće viri cev nekog težeg oružja, uperena ka njemu. "Tvoje ident-papire, molim", reče stražar, podozrivo odmeravajući Gabrijela.
<BR>&nbsp;&nbsp;&nbsp;&nbsp;&nbsp;Gabrijel Bejns reče: "Javi doktorki Ritersdorf da je ovlašćeni predstavnik Vrhovnog saveta došao da učini konačnu ponudu kojom se krvoproliće na obema stranama može izbeći." Onda je sedeo napeto, uspravan i krut kao daska, za upravljačkom šipkom automobila, zureći pravo napred.
<BR>&nbsp;&nbsp;&nbsp;&nbsp;&nbsp;Dogovor je postignut preko interkoma. "Možete produžiti napred, gospodine."
<BR>&nbsp;&nbsp;&nbsp;&nbsp;&nbsp;Drugi Zemljanin, takođe u punoj uniformi, sa medaljama, i pištoljem o boku, povede Gabrijela pešice uz rampu, do otvorenog ulaza u brod. Ušli su, i uskoro je Gabrijel tužno lunjao hodnicima u potrazi za vratima na kojima bi pisalo 'Soba 32-H'. Ovako stešnjen između zidova, osećao se nezgodno; čeznuo je da se vrati na otvoreni prostor gde bi mogao disati. Ali - prekasno je sad. Nađe ta vrata i, posle kraćeg oklevanja, pokuca. Boca mu je tiho bućkala pod rukom.
<BR>&nbsp;&nbsp;&nbsp;&nbsp;&nbsp;Vrata se otvoriše prema unutra, i pred njim se nađe doktorka Ritersdorf, i sad u onom džemperu malo pretesnom, crnoj suknji i čizmicama posuvraćenim na vrhu. Osmotrila ga je neodlučno. "Da vidimo, ti si gospodin..."
<BR>&nbsp;&nbsp;&nbsp;&nbsp;&nbsp;"Bejns."
<BR>&nbsp;&nbsp;&nbsp;&nbsp;&nbsp;"A-ha. Od Parea." Napola za sebe, ona dodade: "Šizofrena paranoja. Oh, pardon." Pocrvenela je. "Nisam mislila da uvredim nikoga."
<BR>&nbsp;&nbsp;&nbsp;&nbsp;&nbsp;"Ovde sam", reče Gabrijel Bejns, "da nazdravim u čast nečega. Hoćemo li zajedno?" Prođe pored nje, u njenu kabinu.
<BR>&nbsp;&nbsp;&nbsp;&nbsp;&nbsp;"U čast čega?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "To bi trebalo da je samo po sebi jasno." Dozvolio je da mu u glas uđe samo malo nestrpljenja, baš ona prava nijansa nestrpljenja.
<BR>&nbsp;&nbsp;&nbsp;&nbsp;&nbsp;"Predajete se?" Njen ton bio je oštar, prodoran; zatvorila je vrata i prišla jedan korak prema njemu.
<BR>&nbsp;&nbsp;&nbsp;&nbsp;&nbsp;"Je l' može dve čaše, doktorka?" upita on glasom namerno otupljenim i prigušenim. Izvuče bocu alfanske rakije - sa dosutim dodatkom, takođe vanzemaljskim - iz papirne kese. Poče odvrtati poklopac.
<BR>&nbsp;&nbsp;&nbsp;&nbsp;&nbsp;"Mislim da vam je to svakako mudro", reče dr Ritersdorf. Izgledala je zaista zgodna, dok je žurila da nađe čaše; oči su joj blistale. "To je dobar znak, gospodine Bejns. Zaista."
<BR>&nbsp;&nbsp;&nbsp;&nbsp;&nbsp;Pokunjeno, i dalje sušto otelovljenje poraza, Gabrijel Bejns nasu dve čaše, pune, iz svoje boce.
<BR>&nbsp;&nbsp;&nbsp;&nbsp;&nbsp;"Možemo sleteti, dakle, na Da Vinčijeve Visove?" upita dr Ritersdorf, dižući čašu i otpijajući.
<BR>&nbsp;&nbsp;&nbsp;&nbsp;&nbsp;"Da. Svakako", reče Gabrijel mlitavo; otpi i on malo. Ukus je bio grozan.
<BR>&nbsp;&nbsp;&nbsp;&nbsp;&nbsp;"Obavestiću našeg bezbednjaka", reče ona. "Gospodina Magbuma. Da se ne bi slu..." Usred reči ona zaćuta.
<BR>&nbsp;&nbsp;&nbsp;&nbsp;&nbsp;"Šta nije u redu?"
<BR>&nbsp;&nbsp;&nbsp;&nbsp;&nbsp;"Najneobičnije me..." Doktorka Ritersdorf se namrštila. "...osećanje obuzelo. Kao neko treperenje. Duboko u meni. Maltene kao da..." Izgledala je postiđeno. "Nije bitno, Bejns - beše li Bejns?" Brzo je popila celu čašu. "Odjednom sam tako napeta. Verovatno sam bila veoma zabrinuta; nismo želeli videti..." Njen glas se postepeno stišavao, pa prestao. Ona zakorači u ugao svoje malene kabine i sede na mekanu stolicu tamo. "Sipao si nešto u piće." Ustade, dopusti da joj čaša ispadne iz ruke; pokrete se najbrže što je mogla prema crvenom dugmetu na suprotnom zidu."
<BR>&nbsp;&nbsp;&nbsp;&nbsp;&nbsp;Ali pored Gabrijela; a on je obuhvati rukom oko struka. Ovlašćeni pregovarač međuklanskog saveta drugog meseca Alfe Tri povukao je svoj potez. Pa, šta bude, biće; plan je stavljen u dejstvo, sprovodi se; njihova borba za opstanak.
<BR>&nbsp;&nbsp;&nbsp;&nbsp;&nbsp;Doktorka Ritersdorf ga ugrize za uho. Do krvi; maltene do odgrizanja ušne školjke.
<BR>&nbsp;&nbsp;&nbsp;&nbsp;&nbsp;"Ej", uzviku on nejako.
<BR>&nbsp;&nbsp;&nbsp;&nbsp;&nbsp;Onda upita: "Šta radiš to?"
<BR>&nbsp;&nbsp;&nbsp;&nbsp;&nbsp;Posle toga reče: "Ledeburova mućkarija stvarno radi."
<BR>&nbsp;&nbsp;&nbsp;&nbsp;&nbsp;I dodade: "Ali, mislim, u svemu ima granica."
<BR>&nbsp;&nbsp;&nbsp;&nbsp;&nbsp;Vreme je prolazilo. On reče, hvatajući vazduh: "Naime, trebalo bi da ih bude."
<BR>&nbsp;&nbsp;&nbsp;&nbsp;&nbsp;Neko pokuca na vrata.
<BR>&nbsp;&nbsp;&nbsp;&nbsp;&nbsp;Uzdigavši se prednjim delom tela malo, doktorka viknu: "Odlazi!"
<BR>&nbsp;&nbsp;&nbsp;&nbsp;&nbsp;"Ja sam, Magbum", čuo se iz hodnika prigušeni muški glas.
<BR>&nbsp;&nbsp;&nbsp;&nbsp;&nbsp;Doktorka otpetlja svoje ruke i noge od Gabrijelovih, ustade, priskoči vratima i zaključa ih. Obrte se brzo kao vihor i baci se naglavačke - tako je njemu izgledalo: kao oni što skaču u vodu - pravo na njega. On sklopi oči spremajući se da njena težina padne na njega.
<BR>&nbsp;&nbsp;&nbsp;&nbsp;&nbsp;Međutim, da li će im ovo doneti željeni učinak? Politički.
<BR>&nbsp;&nbsp;&nbsp;&nbsp;&nbsp;On je prevrte i pritisnu plećima o pod, na mestu desno od gomilice odeće koju je Ritersdorfova poskidala sa sebe i odbacila. Prostenja: "Čuj, Rit..."
<BR>&nbsp;&nbsp;&nbsp;&nbsp;&nbsp;"Meri." Sad ga je ugrizla za usta; njeni zubi zveckavo naleteše na njegove, bio je to sudar zapanjujuće jak, i Gabrijel se trže od bola, i nehotice zažmurivši. To mu je bila, pokaza se, kobna greška; tog trena ona ga je nagnula na jednu stranu, sledećeg prevrnula, i on se sad našao ispod, pritisnut tako da se ni pomaknuti nije mogao - njena oštra kolena zabadala su se u njegova bedra, a šakama ga je držala za kosu, odmah iznad ušiju, i vukla, vukla nagore, kao da bi htela da mu iščupa glavu iz ramena. Istovremeno, ona mu...
<BR>&nbsp;&nbsp;&nbsp;&nbsp;&nbsp;On uspe da izusti nejako: "Upomo..."
<BR>&nbsp;&nbsp;&nbsp;&nbsp;&nbsp;Osoba sa druge strane vrata je, međutim, očigledno otišla; niko mu ne odgovori.
<BR>&nbsp;&nbsp;&nbsp;&nbsp;&nbsp;Gabrijel vide ono isto crveno dugme na zidu koje je Meri Ritersdorf htela da pritisne - htela ranije, a sad, sumnje nema, čvrsto rešila da ga ne pritisne ni za milion godina - i on poče da se migolji, centimetar po centimetar, na tu stranu.
<BR>&nbsp;&nbsp;&nbsp;&nbsp;&nbsp;Ne stiže, nikad.
<BR>&nbsp;&nbsp;&nbsp;&nbsp;&nbsp;Ono što mi je nepodnošljivo, pomisli on kasnije, očajan, jeste činjenica da i pored svega ovoga ne postižem ništa, politički, za Savet.
<BR>&nbsp;&nbsp;&nbsp;&nbsp;&nbsp;"Doktorka!" zašišta on, trudeći se da dođe do daha. "Budimo razumni. Za ime Boga, da razgovaramo. Važi?"
<BR>&nbsp;&nbsp;&nbsp;&nbsp;&nbsp;Ovog puta ga je ujela za vrh nosa; on oseti da se njeni oštri zubi sastavljaju. Nasmejala se: dugim, odjekujućim smehom od koga se on zaledi.
<BR>&nbsp;&nbsp;&nbsp;&nbsp;&nbsp;Mislim da ću, zaključi on posle proticanja jednog dugog, činilo se beskonačnog razdoblja u kome niko od njih dvoje više ništa nije uspeo da kaže, umreti od ujeda; mene ubijaju tako što me grizu, a ja tu ništa ne mogu. Osećao se kao da je probudio libido same Vaseljene, i naleteo na njega; snagu koja je elementarna, nimalo složena, ali ogromna; snagu koja ga je priklještila i pritisnula na tepih, bez mogućnosti bežanja. Eh, kad bi neko provalio unutra, neki naoružani stražar...
<BR>&nbsp;&nbsp;&nbsp;&nbsp;&nbsp;"Jesi li znao", prošaputa Meri Ritersdorf vlažno pored njegovog obraza, "da si najzgodniji čovek što postoji?" Sad malo uzmače od njega, sede na svoje gole listove, namesti se bolje; a Gabrijel uoči priliku i zakotrlja se na jednu stranu, skoči, baci se ka dugmetu, pruživši ruku, očajan da ga pritisne i dozove bilo koga - Zemljanina ili ne.
<BR>&nbsp;&nbsp;&nbsp;&nbsp;&nbsp;Ona, zadihana, dohvati Gabrijela za nožni zglavak, i on tresnu o metalni orman, glavom, pa o pod, opruži se koliko je dug; zaječa, dok se mrak poraza i uništenja - ali neke takve vrste za koju ga nije pripremilo nijedno njegovo dosadašnje iskustvo - postupno uvlačio u njega.
<BR>&nbsp;&nbsp;&nbsp;&nbsp;&nbsp;Smejući se, Meri Ritersdorf ga prevrte na leđa i još jednom se baci na njega; njena gola kolena zabodoše se opet u njega. Dojke su joj sad visile i njihale se tačno iznad njegovog lica; pritisnula je njegove šačne zglobove o pod, tako da je ostao da leži sasvim ravno. On stiže do otkrića da njoj nije osobito važno da li je on stvarno pri svesti; tama pade sasvim gusta. Poslednja misao zatreperi u njegovom umu, konačna odluka.
<BR>&nbsp;&nbsp;&nbsp;&nbsp;&nbsp;Naći nekako, dočepati se, Svetog Ignjata Hibskog. Za ovo mora da mu vrati, pa makar to bilo poslednje što će u životu učiniti.
<BR>&nbsp;&nbsp;&nbsp;&nbsp;&nbsp;"Jao što si slađan", odzvoni glas Meri Ritersdorf, na pola centimetra od njegovog levog uha, zaglušno jako. "Naprosto bih te pojela." Drhtala je, ceptala od glave do pete, bila je talasava oluja pokretnosti, bila je bacakanje površine zemlje same.
<BR>&nbsp;&nbsp;&nbsp;&nbsp;&nbsp;Dok je padao u nesvest, pratilo ga je strašno osećanje da se doktorka Ritersdorf tek zahuktava. Ledeburova smeša nije mogla biti uzročnik ovoga, jer nije jednako delovala na njega. Gabrijel Bejns i afrodizijak hibskog sveca samo su dali priliku da izroni nešto što je već bilo prisutno u doktorki Ritersdorf. Njegova će sreća biti ako se ne pokaže da je to ne ljubavni napitak, nego - kao što su svi izgledi da jeste - smrtonosni napitak.
<BR>&nbsp;&nbsp;&nbsp;&nbsp;&nbsp;Ni u jednom trenutku nije stvarno pao u nesvest. Zato je primetio, mnogo kasnije, da delatnost u koju je uvučen počinje da popušta. Veštački izazvan tornado bližio se smirenju, malo-pomalo; najzad je nastao mir prekidan povremenim trzajima. Onda je - dejstvom neke sile u čiju prirodu nije proniknuo - Gabrijel podignut sa poda i poveden iz Merine kabine na neko sasvim drugo mesto.
<BR>&nbsp;&nbsp;&nbsp;&nbsp;&nbsp;Kamo sreće da sam mrtav, reče on sebi. Očigledno, i poslednji ostatak datog razdoblja pre izvršenja ultimatuma istekao je; otcurio. A on, Gabrijel Bejns, nije uspeo da zaustavi ništa. Gde se, uopšte, našao? Otvori oči, oprezno.
<BR>&nbsp;&nbsp;&nbsp;&nbsp;&nbsp;Mrak. On leži pod vedrim nebom, u zvezdanoj noći, a oko njega je deponija smeća koju Hibi nazivaju svojim gradom. Ni na jednoj strani - on poče mahnito okretati glavu - ne vidi se obličje broda sa Zemlje. Uzleteo, dakle. Da se spusti na Da Vinčijeve Visove.
<BR>&nbsp;&nbsp;&nbsp;&nbsp;&nbsp;Drhteći, sav nejak, on se pridiže u sedeći položaj. Gde mu je, za ime svega što je ovoj živoj vrsti sveto, odeća? Zar Meri nije imala toliko obzira da mu vrati odeću? Činilo se da je to nezaslužena koda; on se opet opruži na leđa, sklopi oči i poče da psuje, pevucavim glasom... on, parejski delegat u Savetu. Ovo je previše, pomisli on gorko.
<BR>&nbsp;&nbsp;&nbsp;&nbsp;&nbsp;Neka buka sa desne strane privuče mu pažnju; opet otvori oči, ali sada da bi pogledao oštrom pažnjom. Nekakvo malo vozilo, prastaro, tehnologije davno zastarele, pućkalo je prema njemu. On vide oko sebe i žbunje; da, uvide, bacili su me kao koplje u trnje. Postao sam ispunjenje te antičke poslovice; Meri Ritersdorf me je svela na status učesnika u jednoj takvoj narodnoj frazi. Mrzeo ju je zbog toga, ali njegov strah od nje, mnogo jači, nije se ni pomakao. To što dolazi bio je tipično hibski auto sa motorčićem sa unutrašnjim sagorevanjem; Gabrijel vide žute farove.
<BR>&nbsp;&nbsp;&nbsp;&nbsp;&nbsp;Ustade, tu, nasred mutne hibske 'kravlje staze', na periferiji Ganditauna, i poče mahati da kola stanu.
<BR>&nbsp;&nbsp;&nbsp;&nbsp;&nbsp;"Šta je bilo?" upita vozač, Hib, glasom razvučenim i siromaškim; u toliko pogoršanom stanju da je i oprez izgubio.
<BR>&nbsp;&nbsp;&nbsp;&nbsp;&nbsp;Bejns priđe vratima auta i reče: "Mene su - napali."
<BR>&nbsp;&nbsp;&nbsp;&nbsp;&nbsp;"Je l'? Pazi, Boga ti. I skinuli te golog? Upadaj." Hib poče udarati po vratima iza sebe; to je radio sve dok se nisu otvorila, škriputavo. "Odvešću te kod mene. Daću ti nešto da obučeš."
<BR>&nbsp;&nbsp;&nbsp;&nbsp;&nbsp;Bejns sumorno reče: "Ja bih radije da me odbaciš do kolibe Ignjata Ledebura. Hteo bih da razgovaram s njim." Ali, ako je sve bilo još od ranije prisutno, sakriveno u toj ženi, zašto onda bacati krivicu na hibskog sveca? Niko nije mogao predvideti da će se to desiti. Kad bi na većinu žena delovalo tako, Ledebur bi odavno prestao sa upotrebom.
<BR>&nbsp;&nbsp;&nbsp;&nbsp;&nbsp;"Ko je taj?" upita vozač Hib, pokrećući kola napred.
<BR>&nbsp;&nbsp;&nbsp;&nbsp;&nbsp;Toliko je slaba bila međusobna komunikacija stanovnika Ganditauna; simptom, pomisli Gabrijel, koji prilično jasno potvrđuje Merinu dijagnozu o njima. Ipak, on se sabra i opisa što je bolje mogao gde se nalazi straćara Ignjata Ledebura.
<BR>&nbsp;&nbsp;&nbsp;&nbsp;&nbsp;"A, znam", reče vozač. "Tip sa onoliko mačaka. Baš sam pregazio jednu pre par dana." Nasmeja se tiho. Gabrijel sklopi oči, zastenja.
<BR>&nbsp;&nbsp;&nbsp;&nbsp;&nbsp;Uskoro su zastali pred slabo osvetljenom kolibom hibskog sveca. Vozač poče da mlati zadnja vrata, i ona se otvoriše; Bejns ukočeno iziđe. Boleo ga je svaki zglob u telu, kao i milion i jedan ujed koji mu je, u strasti, nanela Meri Ritersdorf. Pomognut nejednakim svetlom dva žuta automobilska prednja svetla, pođe korak po korak preko dvorišta punog krša, nađe vrata, ćuškanjem razgrnu neodređeni zbor mačaka koje su mu smetale da prođe, i pokuca na vrata.
<BR>&nbsp;&nbsp;&nbsp;&nbsp;&nbsp;Kad ga je video, Ignjat Ledebur se iskrivi od smeha. "Al' si se ti proveo - krvariš, bre, na sto mesta. Idem da ti nađem nešto da obučeš, a Elzi će verovatno imati nešto za te ujede, ako su ujedi... Izgledaju kao da te masakrirala grickalicom za nokte." Ignjat ode, gunđajući he-he-hetavim smehom, negde u dubinu zadnjih prostorija straćare. Horda derištadi, prljave do očiju, gledala je Gabrijela Bejnsa koji je stajao pored uljne peći i grejao se; on ih je ignorisao.
<BR>&nbsp;&nbsp;&nbsp;&nbsp;&nbsp;Kasnije, dok je Ledeburova nevenčana žena tapkala nekakav melem na ujede - koji su bili okupljeni, kao sazvežđa, naročito oko nosa, usta i očiju - i dok je Ledebur stavljao pored njega odeću, dronjavu, ali razumno čistu, Gabrijel Bejns reče: "Razumeo sam ja šta je ona. Očigledno je oralno-sadistički tip. Zato je sve ispalo tako, naopako." Meri Ritersdorf je, uvide on trezveno, u jednakoj meri duševno bolesna kao i bilo ko drugi na M2; ako ne i više. Ali to je bilo u njoj skriveno.
<BR>&nbsp;&nbsp;&nbsp;&nbsp;&nbsp;Ledebur reče: "Zemljanski brod je uzleteo."
<BR>&nbsp;&nbsp;&nbsp;&nbsp;&nbsp;"Znam." On se sad poče oblačiti.
<BR>&nbsp;&nbsp;&nbsp;&nbsp;&nbsp;"Vizija je bila", reče Ledebur, "i dospela do mene, u poslednji sat. O dolasku još jednog zemaljskog broda."
<BR>&nbsp;&nbsp;&nbsp;&nbsp;&nbsp;"To je ratni", reče Gabrijel, nagađajući. "Da osvoji Da Vinčijeve Visove." Zapita se da li će Zemljani ići tako daleko da bace vodoničnu bombu na naselje Mensa - u ime psihoterapije.
<BR>&nbsp;&nbsp;&nbsp;&nbsp;&nbsp;"Ovaj je veoma mali, brzi brod za gonjenje", reče Ledebur. "Bar prema mojoj psih-prezentaciji koju su prenele praiskonske sile. Kao pčela. Sjurio se do nas i spustio blizu naselja Polija, Hamlet-sela."
<BR>&nbsp;&nbsp;&nbsp;&nbsp;&nbsp;Bejns istog trenutka pomisli na Anet Golding. Nadao se, do neba se nadao, da se njoj nije ništa loše desilo. "Imaš li ikakvo vozilo? Bilo šta pomoću čega bih se ja mogao vratiti u Adolfvil?" Ali u blizini su njegova kola, valjda i sad parkirana nedaleko od mesta gde je zemaljski brod bio. Do vraga, pa on može i pešice do tamo. Ali ne, neće voziti u svoje naselje, odluči on; nego u Hamlet-selo, da proveri da Anet nije silovana, prebijena, pogođena laserom. Ako je njoj neko učinio išta nažao...
<BR>&nbsp;&nbsp;&nbsp;&nbsp;&nbsp;"Izneverio sam ih", reče on Ledeburu. "Tvrdio sam da imam neki plan - a oni su se oslonili, naravno, na mene, jer sam Pare." Pa, on se nije predao, čak ni sad; njegov parejski um prepun je shema, aktivan je, živ. On će i u grob otići tako, do poslednjeg časa planirajući kako da potuče neprijatelja.
<BR>&nbsp;&nbsp;&nbsp;&nbsp;&nbsp;"Trebalo bi da pojedeš nešto", predloži Ledeburova žena. "Pa tek posle da ideš bilo kuda. Imamo nešto čorbe od bubrega, preostalo nam je; mislila sam da je dam mačkama, ali možeš ti."
<BR>&nbsp;&nbsp;&nbsp;&nbsp;&nbsp;"Hvala", reče on, uspevši da ne počne povraćati; hibska kuhinja nije baš... idealna. Ali ta ženska je u pravu. On mora da se vrati na neki nivo energije, inače će naprosto negde, usred koraka, pasti mrtav. Zapanjuje činjenica da se to nije već dogodilo, imajući u vidu kako je nagrajisao.
<BR>&nbsp;&nbsp;&nbsp;&nbsp;&nbsp;Kad je završio sa jelom, pozajmio je baterijsku svetiljku od Ledebura, zahvalio mu se na odeći, lekovitoj masti i obroku, i zaputio se peške kroz uske, krivudave, smećem zasute ulice Ganditauna. Na sreću, njegova kola još su bila tamo gde ih je ostavio; ni Hibi ni Zemljani nisu odlučili da ih odvuku, iseku testerama za metal ili pretvore u prah.
<BR>&nbsp;&nbsp;&nbsp;&nbsp;&nbsp;On uđe i odveze se iz Ganditauna, drumom ka istoku, ka selu Hamletovu. Prema Hamletovom hamletu, zato što reč 'hamlet', iako zastarela, još i sad znači 'selo, seoce'. I opet bednih sto dvadeset kilometara na sat, preko otvorenih predela, brisanog prostora takoreći, između naselja.
<BR>&nbsp;&nbsp;&nbsp;&nbsp;&nbsp;Sa njim se vozilo jezivo osećanje hitnosti, kakvo nikad dosad u životu nije iskusio. Invazija na Da Vinčijeve Visove već je počela, možda su dosad i pali; šta preostaje? Kako mogu oni preživeti bez fantastične energije klana Mensa? Ako onaj jedan, maleni zemaljski brod znači, možda, nešto... onda može biti, iz tog pravca, i neke nade, zar ne? Barem nešto neočekivano. A oni u vilajetu očekivanog nemaju prilike, osuđeni su na propast.
<BR>&nbsp;&nbsp;&nbsp;&nbsp;&nbsp;On nije Skic, a nije ni Hib. Pa ipak, na neki svoj mutan način, imao je i on viziju. Viziju da će se ispuniti jedna vrlo slaba verovatnoća, ono: jedan posto, ili već jedan prema nešto mnogo. Njegov prvi plan je propao, ali još postoji ovo; on veruje u ovo. A čak i ne zna zašto veruje.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
