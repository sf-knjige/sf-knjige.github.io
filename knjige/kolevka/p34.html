<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Nik je posmatrao na monitoru Kerol i Troja kad su započeli svoje spuštanje, i dok su još bili neposredno pod brodićem; tragali su za onim otvorom. Ali brzo se zamorio od gledanja kako njih dvoje plivaju ukrug, pa se vratio u svoju stolicu na palubi, da nastavi sa čitanjem romana. Kasnije je nekoliko puta prilazio ekranu da ih potraži, ali ništa nije video; Kerol i Troj već su otišli da ispitaju prostor pod izbočinom.
<BR>&nbsp;&nbsp;&nbsp;&nbsp;&nbsp;Kad je završio Madam Bovari, Nik je opet pogledao šta ima na monitoru. Sa izvesnim iznenađenjem primetio je da se onaj otvor opet jasno vidi ispod Kraljice Floride. Zatim je pretpostavio da je njegova ideja bila tačna, da je zaista bilo u pitanju samo loše osvetljenje, jer je sad, pod vertikalnim sunčevim zracima, rupa u grebenu izgledala, bar je on imao takav utisak, znatno manja nego pre dva dana. Onda se pozabavio raznim poslovima na brodiću, i prekinuo tek kada se alarm na njegovom doručju oglasio, označavajući da Troju i Keroli preostaje još oko pet minuta vazduha.
<BR>&nbsp;&nbsp;&nbsp;&nbsp;&nbsp;Prišao je ekranu i pogledao slike koje je okeanski teleskop pravio i u real-vremenu nabacivao na ekran. Pod brodićem nije bilo ni traga od Kerol i Troja. Nika poče da obuzima nemir. Nadam se da paze, razmišljao je, a onda shvati da ih već odavno nije video, i da nijednog trenutka nije video da li istražuju rupu koja im je bila primarni cilj. Uznemirenost poče da raste u njemu, dok je časovnik odmicao ka nuli.
<BR>&nbsp;&nbsp;&nbsp;&nbsp;&nbsp;Postoji samo jedno objašnjenje, razmišljao je boreći se protiv negativnih ideja koje su mu se uvlačile u svest. Već dugo ih nema, dakle, mora biti da su kod one izbočine našli nešto zanimljivo. Ili tamo, ili negde drugde. Na trenutak je zamislio da su Nik i Kerol našli gomilu blaga: gomilu predmeta sličnih čudnom trozupcu izvađenom u četvrtak.
<BR>&nbsp;&nbsp;&nbsp;&nbsp;&nbsp;Sekundara na njegovom časovniku kao da je letela. Sad im je ostalo još samo minut do nestanka vazduha. Nik nervozno još jednom pogleda ekran. Ništa. Onda oseti kako mu srce brza. Moraju biti u crvenom, pomisli on. Čak i ako su pažljivo štedeli vazduh, moraju biti u crvenom. Na sekund ga obuze briga da im je možda otkazao merač, ali brzo se priseti da je tog jutra, kad je stigao na brodić, lično proverio oba njihova merača. Sem toga, strašno je mala verovatnoća da bi oba merača otkazala... znači, mora biti u pitanju neka nevolja.
<BR>&nbsp;&nbsp;&nbsp;&nbsp;&nbsp;Prođe još jedan minut, i Nik uvide da nije ni imao nikakav plan kako da postupi u slučaju da se njih dvoje ne pojave. Njegov um istog časa stade da razmatra sve raspoložive mogućnosti. Mogao je da postupi samo na dva načina. Da navuče ronilačku opremu i krene da ih traži duž rova, između napukline i izbočine. Ili bi mogao pretpostaviti da su njih dvoje, zaneti uzbuđenjem, jednostavno zaboravili da redovno proveravaju svoje merače vazduha, te da su zato, u onom času kad im je vazduha ponestalo, bili promorani da izrone na mestu gde su se zatekli, ma gde to bilo.
<BR>&nbsp;&nbsp;&nbsp;&nbsp;&nbsp;Ako pođem dole, za njima, pomisli on, verovatno neću stići na vreme. Proveo je, tako, jedan trenutak zamerajući samome sebi što se nije propisno spremio za ovakav slučaj. Sada bi morao da potroši nekoliko dragocenih minuta da bi navukao i proverio sopstvenu ronilačku opremu. Time je stvar odlučena. Moram da pretpostavim da su tu negde, na površini. Još jednom je, samo na tren, pogledao ekran, a onda prišao ivici palube, da osmotri okean, koji je sad bio pomalo uzburkan. Od njih dvoje nije bilo ni traga.
<BR>&nbsp;&nbsp;&nbsp;&nbsp;&nbsp;On upali motor i izvuče sidro. U mislima brzo proceni gde se, približno, nalazi ona izbočina, i poče da krmani u tom pravcu; pustio je motor da radi pod vrlo malim gasom. Na nesreću, nije mogao da gleda monitor dok je držao kormilo, a nije mogao ni da gleda iza sebe, jer mu je platno zaklanjalo vidik. Zato se neprekidno kretao tamo-amo, od kormila do ekrana, pa do bokova brodića i nazad. U njemu su rasli strah, osujećenost i bes. Već je bilo isteklo pet minuta od trenutka kad su njih dvoje morali ostati bez vazduha.
<BR>&nbsp;&nbsp;&nbsp;&nbsp;&nbsp;Do đavola, razmišljao je Nik, još ne dopuštajući svom mozgu da razmišlja o najgorem, kako su mogli biti tako nepažljivi? Znao sam da nije trebalo da dopustim da njih dvoje odu zajedno. Još se izvesno vreme istresao na samog sebe, a onda je prešao na Kerol. Pustio sam da mi ta žena nameće svoju volju. Prokleto je sigurno da ću je doterati u red kad ih nađem. Potom okrete brodić oštro nalevo.
<BR>&nbsp;&nbsp;&nbsp;&nbsp;&nbsp;Učini mu se, odjednom, da čuje neki glas, i smesta pritrča bočnoj strani brodića. Nije imao nikakvo osećanje o pravcu iz koga je taj glas mogao doći. Dve-tri sekunde kasnije opet ga začu. On se brzo okrete i ugleda neku priliku kako mu maše. On joj uzvrati mahanjem, pa ode do kormila da okrene brodić. Iz ladice za opremu izvuče jedan jak konopac, i zaveza ga oko jedne od šipki pokraj lestvica. Kad se brodić primakao Kerol, Nik joj dobaci konopac i prebaci motor u prazan hod.
<BR>&nbsp;&nbsp;&nbsp;&nbsp;&nbsp;Bez teškoća je uhvatila konopac. Dok ju je izvlačio, Nik je pogledom tražio po okolnoj vodi Troja. Nije ga video. Kerol se dočepa lestvica. "Ne bi verovao..." poče ona, stavljajući stopalo po prvi put na jednu od prečki lestvica, i trudeći se da dođe do daha.
<BR>&nbsp;&nbsp;&nbsp;&nbsp;&nbsp;"Gde je Troj?" prekide je Nik, pokazujući kretnjom ruke ka okeanu.
<BR>&nbsp;&nbsp;&nbsp;&nbsp;&nbsp;Kerol načini sledeći korak uz lestvice. Bilo je jasno da je iscrpljena. Nik je uze za ruku, i ona uđe u brodić. Stala je na noge, ali one su je slabo držale.
<BR>&nbsp;&nbsp;&nbsp;&nbsp;&nbsp;"Gde je Troj?" upita Nik opet, sa žestinom. Posmatrao ju je. "I šta se desilo sa svom tvojom opremom?"
<BR>&nbsp;&nbsp;&nbsp;&nbsp;&nbsp;Kerol duboko udahnu. "Ne znam... gde je Troj", mucala je. "Usisalo nas je u dubinu..."
<BR>&nbsp;&nbsp;&nbsp;&nbsp;&nbsp;"Ne znaš?" povika Nik, bacajući besne poglede po površini okeana. "Pođeš na ronjenje, vratiš se bez opreme, i ne znaš gde ti je partner. Kakva..."
<BR>&nbsp;&nbsp;&nbsp;&nbsp;&nbsp;Jedan talas, mali, udari po brodiću. Kerol diže ruku da se pobuni protiv Nikove grdnje, ali ljuljanje brodića joj izmače oslonac, i ona pade na kolena, a njenim licem pređe grimasa bola. Nik se nadnese nad nju, još se dernjajući. "Nego, gospođice Perfektna, biće bolje da istupiš sa nekim jebenim odgovorima, i to brzo. Ako brzo ne nađemo Troja, biće mrtav. A ako je mrtav, to će biti tvoja jebena krkivica."
<BR>&nbsp;&nbsp;&nbsp;&nbsp;&nbsp;Kerol je instinktivno uzmicala pred gnevom tog krupnog čoveka. Kolena su je bolela, bila je premorena, a ovaj joj se dernjao u lice. Iznenada se otkačila. "Ma zaveži", povika ona. "Zaveži, čmaru jedan. I goni se od mene." Ona se razmaha pesnicama, tukući Nika po nogama i stomaku. "Ništa ti ne znaš", uzviknu, uhvativši jedan brzi dah. "Nemaš usranog pojma."
<BR>&nbsp;&nbsp;&nbsp;&nbsp;&nbsp;Ona stisnu glavu obema rukama i poče da plače. U tom času, jedna davno zakopana uspomena probi se do njenog uma. Njen petogodišnji brat histerično jeca i juriša na nju, maklja je pesnicama, a ona je samo podigla ruke da se zaštiti. "To je tvoja krivica, Kerol", vrišti on, "otišao je zbog tebe." Vruće suze u njenim očima: i toga se priseti. "Nije istina, Riči, nije istina. Nije bila moja krivica."
<BR>&nbsp;&nbsp;&nbsp;&nbsp;&nbsp;Na brodiću, Kerol kroz suze diže pogled ka Niku. On je pokunjeno uzmakao. Kerol obrisa oči od suza i duboko uzdahnu. "Nije bila moja krivica", reče ona odmereno i naglašeno. Nik pruži ruku da joj pomogne da ustane, a ona je odbi udarcem. Prounđao je 'Izvini' dok se Kerol sama dizala na noge. "E sad, ako ćeš samo začepiti i slušati", reče ona, "ispričaću ti šta se dogodilo. Onaj greben ispod broda uopšte nije bio greben... oh, bože moj... eno, dolazi."
<BR>&nbsp;&nbsp;&nbsp;&nbsp;&nbsp;Nik odjednom ugleda kako se na Kerolinom licu javlja izraz zapanjenosti. Pokazivala mu je prstom ka nečemu iza njega, kod suprotne bočne ivice brodića. On se okrete da pogleda, i u prvi mah ne vide ništa. Onda primeti da se neki čudan ravan predmet, nalik na komad tepiha, malo po malo pomiče po brodiću, napredujući u pravcu ekrana monitora. On izvi lice u grimasu i okrete se opet prema Kerol, zbunjenog izraza.
<BR>&nbsp;&nbsp;&nbsp;&nbsp;&nbsp;Dok je Kerol govorila, tepih se na neki način uspuzao uz bok lađice i onda na palubu. Dok je ona počela da objašnjava, tepih je već stao pred ekran i počeo da gleda slike koje je teleskop ispod brodića, uperen ka okeanskom dnu, dostavljao. Nije bilo vremena za dugotrajna objašnjenja. "Šta, koji moj?" reče Nik i pođe da zgrabi čudnovatog posetioca. Ali kada se njegova ruka našla na dva-tri centimetra od tepiha, on oseti snažno električno pražnjenje na vrhovima prstiju. "Au!" uzviknu Nik, i odskoči unatrag. Protresavši glavom, on se zagleda, zaprepašćen. Ćilim je i dalje stajao ispred ekrana.
<BR>&nbsp;&nbsp;&nbsp;&nbsp;&nbsp;Nik pogleda Kerol kao da očekuje nekakvu pomoć. Ali nju je čitava ova scena zabavljala. "To tu je samo jedna od neobičnih stvari u ovom ronjenju", reče ona, ne pokušavajući da mu na bilo koji način pomogne. "Ali mislim da ti neće naneti zlo. Meni je, po svoj prilici, spaslo život."
<BR>&nbsp;&nbsp;&nbsp;&nbsp;&nbsp;Nik dograbi jednu malu ribarsku mrežu okačenu sa jedne strane konstrukcije koja je pridržavala platno i polako priđe tepihu. Dok se Nik približavao, činilo se da se tepih okreće da ga pogleda. Nik hitnu mrežu napred. Tepih joj spretno izmače, a Nik izgubi ravnotežu i raširenih ruku pade preko monitora. Kerol se glasno nasmeja, setivši se njihovog prvog susreta. Tepih odskoči do kompjuterskog dela teleskopskog sistema i obmota se čvrsto oko celog kompleta elektronske opreme.
<BR>&nbsp;&nbsp;&nbsp;&nbsp;&nbsp;Ležeći na palubi, Nik je gledao kako ćilim ispituje taj informacioni sistem, i sa nevericom odmahivao glavom. "I šta je, do đavola, ta stvar uopšte?" povika on obraćajući se Kerol.
<BR>&nbsp;&nbsp;&nbsp;&nbsp;&nbsp;Prišla mu je i graciozno mu pružila ruku da mu pomogne da ustane. To je bio njen način da se izvini za svoj raniji ispad. "Nikakvu zemaljsku ideju o tome nemam", odgovori ona. "U početku sam mislila da bi to mogao biti neki usavršeni robot Ratne mornarice. Ali suviše je usavršen, više je nego prepametan." Ona pokaza slobodnom, levom rukom ka nebu. "Oni znaju", dodade sa osmehom.
<BR>&nbsp;&nbsp;&nbsp;&nbsp;&nbsp;Ta rečenica je podseti na Troja i nju obuze tuga. Prišla je ogradi brodice i zagledala se u okean. Nik je sad stajao blizu monitora, tako da je mogao rukom dohvatiti i tepih i sistem za procesovanje podataka. Dobijao se utisak da je tepih na neki način uglavio deo sebe u unutrašnje elektronske delove. Nekoliko sekundi je Nik to zadivljeno posmatrao; razni dijagonistički digitalni podaci iskazani pri vrhu tog informacionog sistema prosto su ludeli. "Ej, Kerol", viknu on. "Dođi da vidiš ovo. Ova prokleta stvar je od plastike ili nečeg takvog."
<BR>&nbsp;&nbsp;&nbsp;&nbsp;&nbsp;Nije se odmah okrenula. "Nik", upita ona tiho, kad se najzad okrenula ka njemu, "šta ćemo u vezi sa Trojem?"
<BR>&nbsp;&nbsp;&nbsp;&nbsp;&nbsp;"Čim ovog prokletog uljeza izbacimo odavde", odgovori Nik ispod platnenog krova, gde je sada preturao po svojim kuhinjskim alatkama, "sistematski ćemo pretražiti ovu oblast. Mogao bih čak i da zaronim i da vidim da l' ga mogu naći."
<BR>&nbsp;&nbsp;&nbsp;&nbsp;&nbsp;Nik dohvati jednu veliku kuvarsku viljušku sa plastičnom drškom, i pokuša da njome sljušti tepih sa informacionog sistema. "Ja to ne bih radila da sam na tvom mestu", upozori ga Kerol. "Taj će otići kad on bude spreman da ode."
<BR>&nbsp;&nbsp;&nbsp;&nbsp;&nbsp;Ali bilo je prekasno. Nik je zario viljušku u tepih, probio ga, i zastrugao njome po gornjoj polici sa elektronskim delovima. Začu se slabi pucanj i niz viljušku prsnu maleni plavi luk koji silovito odbaci Nika unazad. Zazvoniše alarmi, digitalni displej-ekrančići ostadoše prazni, monitor okeanskog teleskopa poče da se dimi. Tepih se baci na palubu i poče da se sitno talasa, na isti onaj način kao kad je stajao uz Kerol pred prozorom prema okeanu. Sledećeg trenutka zaječaše i dva alarma iz navigacionog sistema: to je značilo da su izgubljeni podaci o sadašnjoj lokaciji broda, ali i da je nonvolatilna memorija, u kojoj su bili pohranjeni svi parametri potrebni za satelitsku komunikaciju, izbrisana.
<BR>&nbsp;&nbsp;&nbsp;&nbsp;&nbsp;Usred te buke i dima Nik je stajao zbunjenog lica. Levom rukom je trljao desnu, od šačnog zgloba pa sve do ramena. "Obamrla je", reče on zapanjeno. "U ovoj ruci ništa ne osećam."
<BR>&nbsp;&nbsp;&nbsp;&nbsp;&nbsp;Tepih nastavi sa svojim talasanjima na podu brodića, a Kerol dohvati kofu, nagnu se preko ograde, zahvati nešto vode i pljusnu je na monitor. Nik je stajao kao ukopan i štipkao se po desnoj ruci; izgledao je bespomoćan. Kerol pljusnu ostatak vode na njega. "Sranje", zakašlja se on, uzmičući nehotično, "što si to učinila?"
<BR>&nbsp;&nbsp;&nbsp;&nbsp;&nbsp;"Zato što moramo da nađemo Troja", reče ona, prilazeći brodskim kontrolnim uređajima. "A ne možemo čekati ceo dan. Ne obraćaj pažnju na taj prokleti tepih... i tu svoju ruku. U pitanju je život jednog čoveka."
<BR>&nbsp;&nbsp;&nbsp;&nbsp;&nbsp;Ona brže pokrenu brodić. Tad tepih još jednom ustade, obrte se, i pođe ka ogradi. Nik pokuša da ga zaustavi, ali je tepih u trenu bio van brodića, i već u vodi. Dok je Kerol krmanila tako da se brodić kretao u sve širim krugovima, Nik je stajao na boku Kraljice Floride i tragao za Trojem.
<BR>
<BR>&nbsp;&nbsp;&nbsp;&nbsp;&nbsp;Sat kasnije njih dvoje se saglasiše da više nema smisla nastavljati traganje. Nekoliko puta su preplovili čitavo to područje okeana (za šta je bilo potrebno i nešto pažnje i truda, jer više nisu imali upotrebljiv navigacioni sistem) ali nisu našli nikakav trag od Troja. Kada se uverio da je sa njegovom rukom ponovo sve u redu, Nik je čak obukao svoju ronilačku opremu, smatrajući da im još jedino to preostaje, i plivao celim onim putem od udubine do izbočine i nazad. Međutim, nije bilo nikakvog znaka. Nik je čak bio, u nekoj maloj meri, u iskušenju da počne da istražuje i samu rupu, ali mu se činilo da ipak postoji neka daleka mogućnost da je Kerolina neverovatna priča istinita, a nije baš čeznuo da bude usisan u neku bizarnu podvodnu laboratoriju. Znao je, takođe, da bi Kerol, u slučaju da on nestane, bila praktično bez ikakvih izgleda da brod bez aktivnog navigacionog sistema dovede natrag do Ki Vesta.
<BR>&nbsp;&nbsp;&nbsp;&nbsp;&nbsp;Dok su pretraživali tu oblast, Kerol je ispripovedala celu priču o njenom i Trojevom ronjenju. Nik je čvrsto verovao da je ona pustila mašti na volju kada su u pitanju izvesne pojedinosti, ali ipak nije mogao uočiti nikakve bitne logičke greške u celini njene priče. Najzad, i sam se suočio, na palubi Kraljice Floride, sa onim tepihom. Zato je, u sebi, prihvatio da su Kerol i Troj zaista imali užasavajuće doživljaje u nekakvoj podvodnoj građevini, i da je tehnologija sa kojom su se tamo sreli bila svakako usavršenija nego išta što su ikad ranije videli.
<BR>&nbsp;&nbsp;&nbsp;&nbsp;&nbsp;Nik ipak nije bio voljan da prihvati Kerolino spokojno objašnjenje da su se njih troje to suočili sa vanzemaljcima. Niku se činilo da prvi kontakt ne bi mogao da se odigra pod tako banalnim okolnostima. Iako je spremno priznavao da je onaj tepih imao čudesne sposobnosti i da je bio daleko izvan oblasti njegovog, Nikovog, saznanja, nije hteo kategorično da izjavi kako ljudska bića nisu mogla tako nešto napraviti, zato što je smatrao da ne raspolaže dovoljnom tehnološkom upućenošću da donosi takve ocene.
<BR>&nbsp;&nbsp;&nbsp;&nbsp;&nbsp;Zapravo, pomišljao je Nik dok je dvogledom pažljivo pretraživao obzorje da bi našao orijentire za polazak prema Ki Vestu, kakva bi savršena varka to bila. Pretpostavimo: ako bi Rusi, ili čak ovi iz naše sopstvene Ratne mornarice, poželeli da odvedu na pogrešni trag... On se zaustavi usred misli, uviđajući da, ako je ovo tačno i ako su imali posla sa ljudskim tvorevinama, još mogu biti u i te kakvoj opasnosti. Ali zašto je Keroli bilo dopušteno da ode? I zašto mi nisu konfiskovali brod? Pogledom je u daljini pronašao jedno ostrvce, prepoznao ga, i promenio smer plovidbe. Onda odmahnu vlagom: sve je ovo bilo veoma zbunjujuće.
<BR>&nbsp;&nbsp;&nbsp;&nbsp;&nbsp;"Ne slažeš se sa mnom da smo upravo sreli vanzemaljce?" Kerol mu je prišla s leđa. U pitanju je bilo i malo zadirkivanja.
<BR>&nbsp;&nbsp;&nbsp;&nbsp;&nbsp;"Ne znam", odgovori on polako. "To izgleda kao popriličan skok. Pa, najzad, ako je u vodama Meksičkog zaliva zaista došlo do najezde vanzemaljaca, trebalo je da to bude i ranije primećeno. Podmornice i druga plovila sa aktivnim sonarima sigurno prolaze ovim regionom, bar jednom ili dvaput godišnje." On joj se osmehnu. "Čitala si previše naučne fantastike."
<BR>&nbsp;&nbsp;&nbsp;&nbsp;&nbsp;"Naprotiv", odvrati ona, fiksirajući ga upornim pogledom, "moje iskustvo sa najmodernijom tehnologijom je gotovo sasvim sigurno veće nego tvoje. Radila sam seriju reportaža o Okeanografskom institutu u Majamiju i videla sam na kakvim se genijalnim novim konceptima tamo radi. I ništa, apsolutno ništa, nije ni blizu onom tepihu, ili džinovskoj amebi. Veoma je mala verovatnoća da za sve ovo postoji neko nefantastično objašnjenje." Ona za trenutak zastade. "Sem toga, možda ta laboratorija nije dugo na tom mestu. Možda je tek nedavno završena, ili čak doneta ovamo."
<BR>&nbsp;&nbsp;&nbsp;&nbsp;&nbsp;Dok je Kerol izricala ove svoje poslednje napomene, Nik oseti kako u njemu ponovo počinje da raste bes. Eto nje opet, pomislio je. Toliko samouverena. Toliko ohola i surevnjiva. Maltene kao muškarac. Međutim, odmah priznade sebi da je i on pokatkad u diskusijama zauzimao pozu velikog autoriteta. U jednome je Kerol svakako bila u pravu: bila je obaveštenija o visokoj tehnologiji nego on. Nik odluči da se ne upušta u dalju raspravu s njom. Bar ovog puta.
<BR>&nbsp;&nbsp;&nbsp;&nbsp;&nbsp;U njihovom razgovoru nastade potom kratko zatišje. I Kerol je počinjala bolje da opaža dinamiku njihovih interakcija. Primetila je, u real-vremenu, kako se Nikovo lice zateglo čim je nagovestila da o tehnologiji zna više nego on. Au, sevnu tada u njenom umu. Pa hajde, Kerol. Budi malo taktičnija i obzirnija. Ona odluči da promeni temu.
<BR>&nbsp;&nbsp;&nbsp;&nbsp;&nbsp;"Kol'ko će nam vremena biti potrebno do marine?" upita ona. U četvrtak popodne, u onom uzbuđenju, tokom povratnog putovanja nije bila obratila mnogo pažnje na vreme.
<BR>&nbsp;&nbsp;&nbsp;&nbsp;&nbsp;"Nešto ispod dva sata", odgovori Nik, nasmejavši se. "Sem ako ne zalutam. Nisam vodio brod kroz ove vode bez instrumenata već više od pet godina."
<BR>&nbsp;&nbsp;&nbsp;&nbsp;&nbsp;"I šta ćeš reći kad stignemo?"
<BR>&nbsp;&nbsp;&nbsp;&nbsp;&nbsp;Nik je pogleda. "Kome... o čemu?"
<BR>&nbsp;&nbsp;&nbsp;&nbsp;&nbsp;"Znaš ti. O našem ronjenju. O Troju."
<BR>&nbsp;&nbsp;&nbsp;&nbsp;&nbsp;Gledali su se. Najzad Nik prekide ćutanje. "Glasao bih da ne govorimo ništa dok... dok ne budemo sigurno znali", reče on tiho. "Pa, ako se Troj pojavi, nema problema."
<BR>&nbsp;&nbsp;&nbsp;&nbsp;&nbsp;"A ako se nikad ne pojavi..." Kerol malo pričeka. "Onda ćemo nas dvoje, gospodine Vilijems, biti u vrlo dubokim govnima." Oboje su polako počinjali da uviđaju ozbiljnost situacije.
<BR>&nbsp;&nbsp;&nbsp;&nbsp;&nbsp;"Zar misliš da bilo ko će ikad poverovati u tako neverovatnu priču?" upita Nik trenutak kasnije. "Čak ni sa tvojim slikama, nema stvarno čvrstih dokaza koji bi našu priču potkrepili. Sad su takva vremena da ljudi mogu pomoću kompjutera da stvore sliku kakvu god žele. Pamtiš li onaj slučaj ubistva u Majamiju prošle godine, kad je fotografija koju je podnela odbrana kao alibi prihvaćena kao zvanični dokaz? A posle onaj obrađivač podataka pokazao da je lažna?" On zastade. Kerol ga je pomno slušala. "Sem toga, graditelji tog mesta, ko su da su, možda ga upravo sad demontiraju", nastavi on. "Da nije tako, zašto bi nas pustili da se izvučemo? Ne. Kažem ti, treba sačekati. Bar nekih dvadeset četiri sata. I treba pažljivo razmisliti šta ćemo."
<BR>&nbsp;&nbsp;&nbsp;&nbsp;&nbsp;Kerol potvrdno klimnu. "Mislim da bih se složila s tobom, iako ne baš iz tih istih razloga." Čula je u svom umu i glas novinara koji želi da sačuva informacije da bi kasnije nastala senzacija u javnosti kad ona objavi 'bombu' od priče. Nadala se da je ova njena ambicija neće omesti da donese odluku najpovoljniju po Troja. "Ali Nik", reče ona zamišljeno, "ne misliš li da dovodimo Troja u opasnost time ako nišsta ne javimo vlastima?"
<BR>&nbsp;&nbsp;&nbsp;&nbsp;&nbsp;"Ne", odgovori Nik odmah. "Rekao bih ovo; ako su hteli da ga ubiju, onda su to valjda već uradili, ili će uraditi uskoro."
<BR>&nbsp;&nbsp;&nbsp;&nbsp;&nbsp;Njoj se učini da njih dvoje odveć olako razgovaraju o ovoj temi. Ponovo prišavši ogradi brodića, ona se zagleda u more. Razmišljala je o Troju i o divljoj avanturi koju su doživeli pošto su bili uvučeni u onu udubinu. Sumnje nije moglo biti: Troj joj je pomogao da ostane 'čitava', njegove šale i njegova vedrina pomogli su joj da ne izgubi prisustvo razuma. A kad je Troj skrenuo na sebe pažnju onog bića, možda joj je i spasao život.
<BR>&nbsp;&nbsp;&nbsp;&nbsp;&nbsp;On je, ispod te neozbiljne spoljašnjosti, bio topao i osećajan čovek, pomisli ona. Veoma svestan. Takođe se činilo da u sebi skriva strašan bol. Koji je dopirao odnekud. U jednom trenutku Kerol ubedi sebe da je sa Trojem sve u redu. Pa, najzad, njoj su pomogli da se izvuče. Onda se, odjednom, zapita zašto tamo dole više nijednom nije naišla na Troja, i u njenom se umu javi senka sumnje. Ona poče da se vrpolji. Do đavola. Ne znamo stvarno da li je s njim bilo jedno ili drugo. Opet neizvesnost. Mrzim neizvesnost. Nije poštena.
<BR>&nbsp;&nbsp;&nbsp;&nbsp;&nbsp;U njoj se probudi duboka tuga, jedno duboko i uznemiravajuće osećanje iz prošlosti. Osećala se bespomoćnom, bez ikakve kontrole nad situacijom. Oči joj se neprimetno ispuniše suzama. Nik joj priđe i ćutke stade pored nje. Video je suze u njenim očima, ali ništa nije rekao. Samo je stavio ruku preko njene ruke, na trenutak, a onda je sklonio.
<BR>&nbsp;&nbsp;&nbsp;&nbsp;&nbsp;"Troj mi je postajao dobar prijatelj", reče Kerol, u želji da prikrije svoja stvarna osećanja. Iznenada, njena potreba da s nekim podeli svoje istinske emocije nadjača njene uobičajene zaštitne mehanizme. Ona obori pogled ka vodi. "Ali to nije pravi razlog što sam sad uznemirena. Plačem zbog neizvesniosti. Ne mogu da podnesem da ne znam." Ona zaćuta i obrisa suze.
<BR>&nbsp;&nbsp;&nbsp;&nbsp;&nbsp;Nik je ćutao. Nije baš jasno razumeo šta to ona priča, ali je osećao da će se između njih dvoje desiti nešto sasvim posebno. Talasi su blago pljuskali o bok brodića. "To me podseća na detinjstvo, na doba neposredno posle odlaska mog oca", nastavi ona tiho. "Uporno sam verovala da će se vratiti. Nas troje, Riči, mama i ja, govorili smo jedni drugima da je to samo privremena razdvojenost, da će on jednog dana ući kroz ta vrata i kazati 'Došao sam kući'. Noću sam ležala u krevetu i osluškivala da li ću na prilaznom putu čuti njegov auto.
<BR>&nbsp;&nbsp;&nbsp;&nbsp;&nbsp;Sad su suze tekle, krupne, jedna za drugom, curile niz njene obraze i padale u ogromni okean. "On je ponekad dolazio da nas povede na večeru, ili u subotnju posetu, a ja sam tada pomagala mami da se dotera, birala joj odeću, češljala joj kosu." Kerol se zagrcnu. "Na vratima ga zagrlim, povedem ga kod mame, i svaki put mu kažem: 'Zar nije divna?'
<BR>&nbsp;&nbsp;&nbsp;&nbsp;&nbsp;To je tako išlo šest meseci. Iz dana u dan sam bila u neizvesnosti šta ću sledeće osećati. Ta nesigurnost me je uništavala, izazivala bolesno stanje kod mene. Preklinjala sam oca da mojoj majci pruži još jednu šansu. Riči je čak dao ideju da tata, ako on i mama nikako ne mogu da se slože, kupi susednu kuću. Na taj način bismo bar svi bili u blizini." Kerol se gorko osmehnu, pa duboko udahnu.
<BR>&nbsp;&nbsp;&nbsp;&nbsp;&nbsp;"Onda je moj otac poveo moju majku u San Francisko, da tamo provedu vikend. Bila sam tako uzbuđena. Tokom trideset šest sati moje srce je letelo u nebesa, imala sam obezbeđenu budućnost. Bila sam najsrećnija desetogodišnja devojčica u dolini San Fernando. Ali kad su se vratili kući, u nedelju u noć, moja majka je bila veoma pijana. Oči su joj bile natečene, maskara je curila, mama je izgledala jezivo. Promarširala je pored mene i Ričija i zavukla se u svoju sobu. Moj tata, Riči i ja ostali smo u dnevnoj sobi, zagrlili smo se, i plakali smo zajedno. U tom trenutku znala sam da je sve svršeno."
<BR>&nbsp;&nbsp;&nbsp;&nbsp;&nbsp;Kerol se već smirivala, ali suze su i dalje tekle. Ona molećivo pogleda Nika. "Bilo bi mnogo lakše da sam se isplakala samo jednom i da je time stvar bila okončana. Ali ne. Postojala je neizvesnost, pa je prema tome postojala i nada. I zato se svakog dana, svakog bogomprokletog dana, moje malo srce slamalo ponovo." Kerol još jednom obrisa oči, pa diže pogled ka okeanskim daljinama i povika iz sveg glasa. "Hoću da znam odmah, ili bar uskoro, šta je s Trojem! Nemojte me ostaviti da večito čekam. Ne bih to mogla podneti!"
<BR>&nbsp;&nbsp;&nbsp;&nbsp;&nbsp;Potom se okrenu Niku, i on raširi ruke. Bez reči je prislonila glavu na njegova prsa. On sklopi ruke oko nje.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
