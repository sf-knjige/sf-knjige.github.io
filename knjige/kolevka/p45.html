<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kerol se mučila da namesti svoju ronilačku opremu. "Treba li ti pomoć, anđele?" upita Troj. On joj priđe i stade uz nju, u mraku praskozorja. Već je bio potpuno spreman za ronjenje.
<BR>&nbsp;&nbsp;&nbsp;&nbsp;&nbsp;"Ovako nešto nisam stavila na sebe još od svojih prvih časova ronjenja", reče ona, petljajući sa nelagodnošću oko te staromodne opreme.
<BR>&nbsp;&nbsp;&nbsp;&nbsp;&nbsp;Troj priteže opasač sa tegovima oko njenog struka. "Plašiš se, a? Anđele?" Kerol ne odgovori odmah. "Plašim se i ja. Puls mi je valjda dvostruko brži od normalnog."
<BR>&nbsp;&nbsp;&nbsp;&nbsp;&nbsp;Kerol kao da je bila najzad zadovoljna svojom opremom. "Znaš, Troje, čak i posle ovakva tri dana, mom mozgu nije lako da ubedi ostatak mene da se sve ovo zaista dešava. Zamisli kad bismo sve ovo zapisali, pa da neko to čita. 'I dok smo se spremali da se vratimo u vanzemaljski svemirski brod...'"
<BR>&nbsp;&nbsp;&nbsp;&nbsp;&nbsp;"Ej, društvo, ajd' ovamo", pozva ih Nik s one strane platnene konstrukcije. Kerol i Troj odoše do njega na prednji deo brodića. Nik je zurio preko mora, ka istoku. On dodade Keroli maleni dogled. "Da li vidiš tamo, u daljini, malo levo od onog ostrva, neku svetlost?"
<BR>&nbsp;&nbsp;&nbsp;&nbsp;&nbsp;Kerol uspe da razaznade svetlost, ali jedva. "Aha", reče ona.
<BR>&nbsp;&nbsp;&nbsp;&nbsp;&nbsp;"Pa ša? Nije li normalno da se tamo negde na okeanu zadesi još neki brod?"
<BR>&nbsp;&nbsp;&nbsp;&nbsp;&nbsp;"Dabome da je normalno", odgovori Nik. "Ali ta svetlost se već petnaest minuta nije pomakla. Sedi tamo, pa sedi. Zašto bi ribarska brodica, ili bilo kakva druga..."
<BR>&nbsp;&nbsp;&nbsp;&nbsp;&nbsp;"Šššš", prekide ga Troj, prinoseći prst usnama. "Slušajte", prošapta on, "čujem muziku."
<BR>&nbsp;&nbsp;&nbsp;&nbsp;&nbsp;Njegovi drugari ostadoše na palubi u potpunoj tišini. Iza njih mesec nestade u okeanu. Preko blagog pljuskanja talasa začuše, svo troje, zvuke koji su podsećali na finale neke simfonije u izvođenju velikog orkestra. Trideset sekundi su slušali. Muzika je napokon došla do vrhunca, malo utihnula, a onda naglo prestala.
<BR>&nbsp;&nbsp;&nbsp;&nbsp;&nbsp;"To je bilo divno", primeti Kerol.
<BR>&nbsp;&nbsp;&nbsp;&nbsp;&nbsp;"I nenormalno", reče Nik, prilazeći joj. "Iz kog je, do đavola, izvora dopirala? Je l' to tamo neko isprobava novi stereo? Za ime boga, pa ako je taj zvuk prevalio deset ili petnaest kilometara, izbliza mora da je bio zaglušujući."
<BR>&nbsp;&nbsp;&nbsp;&nbsp;&nbsp;Troj je stajao po strani, usredsređen na nešto. "Znam da će ovo zazvučati ludo", reče on Niku i Keroli, "ali mislim da je ta muzika bila signal nama da zaronimo. Ili, eventualno, upozorenje."
<BR>&nbsp;&nbsp;&nbsp;&nbsp;&nbsp;"Super" prihvati Kerol. "Eto šta nam treba da bismo stekli pouzdanje. Nekakvo upozorenje. Kao da već nismo dovoljno nervozni."
<BR>&nbsp;&nbsp;&nbsp;&nbsp;&nbsp;Nik je obgrli jednom rukom. "Ej, damo", reče on, "nemoj da ucvikaš sada kad si nam najpotrebnija. Posle svih onih hrabrih reči o doživljaju koji se jednom u živo..."
<BR>&nbsp;&nbsp;&nbsp;&nbsp;&nbsp;"Ne, stvarno, idemo", reče Troj nestrpljivo. Delovao je brižno i vrlo ozbiljno. "Nema dileme, stiže mi poruka da treba odmah da zaronimo."
<BR>&nbsp;&nbsp;&nbsp;&nbsp;&nbsp;Trojev svečani ton namah promeni njihovo raspoloženje. Ćutke se dadoše na posao da učvrste dve plovne vreće, u kojima su bili olovo, zlato i informacioni diskovi. Na istoku se nebo i dalje rasvetljavalo. Do izlaska sunca ostalo je još samo oko petnaest minuta.
<BR>&nbsp;&nbsp;&nbsp;&nbsp;&nbsp;Dok su radili, Kerol primeti da Nik izgleda malo rasejan. Neposredno pre nego što će svi napustiti brodić, ona mu priđe. "Je l' ti dobro?" upita ga tiho.
<BR>&nbsp;&nbsp;&nbsp;&nbsp;&nbsp;"Jeste", odgovori on. "Samo, pokušavam da ukapiram da l' sam sasvim poludeo. Osam godina razmišljam šta bih učinio ako bih se dočepao celog svog udela u tom blagu. A sad se spremam da sve dam nekim vanzemaljcima koji su prispeli bog-te-pita otkud." On je pogleda. "Ovde ima zlata dovoljno da troje ljudi dugo od njega živi."
<BR>&nbsp;&nbsp;&nbsp;&nbsp;&nbsp;"Znam", reče ona i ovlaš ga zagrli. "Moram priznati da sam i ja pomišljala na to. Ali, u stvarnosti, deo tog zlata pripada Amandi Vinčester, deo Džejku Luisu, glavnina poreznicima..." Ona se nasmeši. "Uostalom, to je samo novac. Ništavna stvar, ako se uporedi sa tim da smo jedina ljudska bića koja sarađuju sa posetiocima sa druge planete."
<BR>&nbsp;&nbsp;&nbsp;&nbsp;&nbsp;"Nadam se da si u pravu", složi se on. "I da se neću sutra probuditi sa osećanjem da sam užasno pogrešio. Cela ova epizoda bila je toliko bizarna da mi se čini da moje normalne intelektualne sposobnosti ne funkcionišu kako treba. Pa, mi čak nismo sigurni ni da li su ovi vanzemaljci prijateljski nastrojeni..."
<BR>&nbsp;&nbsp;&nbsp;&nbsp;&nbsp;Kerol navuče ronilačku masku na lice. "Nikad nćemo dobiti sve odgovore", reče ona i uhvati ga za ruku. "Idemo, Nik."
<BR>&nbsp;&nbsp;&nbsp;&nbsp;&nbsp;Troj se prvi nađe u vodi. Za njim, Nik i Kerol. Pre ronjenja su se bili dogovorili da će Kerol nositi baterijsku lampu i predvoditi skupinu. Od njih troje, ona je bila najpokretljivija, jer su njih dvojica teglili po jednu plovnu vreću. Zabrinuti da li će moći da nađu svemirski brod, bili su pripremili niz komplikovanih postupaka za traganje. Nije, međutim, bilo potrebno da brinu. Desetak metara ispod Kraljice Floride, na praktično istom onom mestu gde je u četvrtak bio otvor u grebenu, u vodi je nešto sijalo. Kerol pokaza rukom u tom pravcu, i njih dvojica doplivaše do nje. Doplivavši bliže, videše da svetlost dopire iz jedne pravougaone površi visoke oko tri, a široke oko šest metara. Tu nisu mogli videti ništa sem nečeg nalik na materijal koji je sa svoje zadnje strane bio blago osvetljen.
<BR>&nbsp;&nbsp;&nbsp;&nbsp;&nbsp;Kerol je oklevala. Troj se zalete pokraj nje, pravo u tu svetlu zonu, vukući za sobom svoju plovnu vreću. Nestadoše istog časa, i on i vreća. Nik i Kerol su čekali. Kerol osei kako napetost u njoj raste. Ajd' sad, Dosonova, pomisli ona, ti si na redu. Već si bila ovde. Udahnuvši duboko ona glavačke zapliva u taj materijal. Istog časa oseti na licu nešto nalik na dodir plastičnog materijala, i nađe se u tunelu. Brza struja povuče je udesno. Kerol pade niz mali vodopad i ostade nasukana u plitkom bazenu na dnu. Ispentravši se iz bazena, ona poče da skida ronilačku opremu sa sebe.
<BR>&nbsp;&nbsp;&nbsp;&nbsp;&nbsp;Troj je stajao na podu, oko tri metra od ivice bazena. Uz njega je stajao jedan od tutora, koji je već preuzeo plovnu vreću, otvorio je, i spretno razdvojio poluge zlata, olovne tegove i info-diskove. Kerol vide, još dok su se njene oči privikavale na slabu svetlost, kako tutor utovaruje zlato na malo gusenično vozilo sa platformom uzdignutom oko trideset centimetara od poda. Tutor odmah naslaga na druge dve pokrtne platforme info-diskove i olovne tegove. A onda se diže jedan tepih, koji je do tada stajao neupadljivo naslonjen na zid levo od njih, i priđe vozilima, čije gusenice odmah proradiše kao da ih je uključio. Tepih povede platforme iz te dvorane u obližnji hodnik.
<BR>&nbsp;&nbsp;&nbsp;&nbsp;&nbsp;Kerol skinu masku sa glave i skide svu ostalu ronilačku opremu sa sebe. Nalazila se u dvorani osrednje veličine. Prostorija je nalikovala na onu u kojoj su se ona i Troj obreli na početku svog prethodnog ronjenja. Krivi segmenti zidova bili su naizmenično crne i bele boje. Levo od nje, pored bazena u koji se slivala voda, nalazio se jedan mali prozor ka okeanu. Tavanice su bile niske i stisnute, jedva pola metra iznad njene glave, tako da Kerol obuze osećanje klaustrofobije. Znači, evo mene opet, pomisli ona. Ponovo u Zemlji čuda. Ovog puta napraviću obilje slika. Ona poče da fotografiše kolonu sačinjenu od jednog tepiha i tri platforme, koja je upravo odlazila iz sobe. Onda promeni sočivo, i napravi desetak brzih snimaka tutora koji je stajao uz Troja; tutora je slikala iz neposredne blizine. Trup ovog tutora bio je isti kao kod onih koje je videla prethodnog dana, sličan amebi, ali je u gornju polovinu bilo pozabadano samo pet pipaka sa alatkama. Po svemu sudeći, ovaj je turor bio podešen specijalno za posao koji mu je namenjen - naime, za preuzimanje predmeta koje su doneli njih troje.
<BR>&nbsp;&nbsp;&nbsp;&nbsp;&nbsp;Troj joj priđe. "Gde je Nik?" upita on. Bože moj, pomisli Kerol okrenuvši se i pogledavši iza sebe, ka mlazevima vode i bazenu. Maltene sam zaboravila. Ona ukori sebe što nije sačekala Nika. Pa, najzad, on još nijednom nije sišao ovamo...
<BR>&nbsp;&nbsp;&nbsp;&nbsp;&nbsp;Nikovo telo odjednom izlete, nekontrolisano se tumbajući po dnu kanala, i pljusnu u bazen. Za njim dolete i plovna vreća i žestoko ga lupi u leđa, iznad bubrega. On nesigurno ustade, sruči se u bazen, pa opet ustade. U ronilačkoj opremi, sa tankom plastikom vreće obmotanom oko zgloba šake, ponajviše je ličio na posetioca iz kosmosa.
<BR>&nbsp;&nbsp;&nbsp;&nbsp;&nbsp;Dok je Nik izlazio iz bazena, Kerol i Troj su se smejali. "U redu, profesore?" uzviknu Troj i pruži mu ruku da mu pomogne. "Šou je bio na visini. Šteta živa što taj ulazak nismo snimili."
<BR>&nbsp;&nbsp;&nbsp;&nbsp;&nbsp;Nik izvadi disaljku iz usta. Bio je bez daha. "Mnogo vam hvala što ste me čekali, ekipo", zamuca on i osvrte se oko sebe. "Inače, gde smo?"
<BR>&nbsp;&nbsp;&nbsp;&nbsp;&nbsp;U međuvremenu, tutor mu priđe sa strane i poče da tegli vreću jednim od svojih izduženih dodataka. "E, čekaj malo, čudvištence", uzviknu Nik, suzbijajući strah. "Da se ja prvo snađem."
<BR>&nbsp;&nbsp;&nbsp;&nbsp;&nbsp;Tutor, međutim, ne stade. Jedan produžetak sličan nožu odreza vreću ispod mesta gde je bila pričvršćena za Nikov zglavak. Potom tutor uze celu vreću, zajedno sa zlatom i olovom u njoj, i nekako je progura kroz svoju polupropusnu kožu. Posle toga vreća se neoštećena, mogla videti u njegovom telu, pokraj četvrtastih kontrolnih kutija. Tutor se okrete i požuri, i iziđe istim putem kao tepih i platforme ranije.
<BR>&nbsp;&nbsp;&nbsp;&nbsp;&nbsp;"Samo izvoli", uspe Nik da izusti, gledajući kako čudna spodoba nestaje sa svojim plenom. Zatim poskida ostatak ronilačke opreme sa sebe i priđe Troju. "O-kej, Džefersone, ti si ovde glavni dasa. Šta ćemo sad?"
<BR>&nbsp;&nbsp;&nbsp;&nbsp;&nbsp;"Pa, profesore", odgovori Troj, "koliko ja znam, naš posao je završen. Ako ste vi, narode, voljni, možemo opet da nabacimo opremu i skočimo kroz onaj tamo zid-prozor. Kroz manje od pet minuta bili bismo na brodu. Ako sam dobro očitao poruke, ovi vanzemaljski frajeri biće spremni da odlepršaju u vrlo kratkom roku."
<BR>&nbsp;&nbsp;&nbsp;&nbsp;&nbsp;"Misliš, to je sve? Gotovi smo?" upita Kerol. Troj potvrdno klimnu. "Ovo je najprecenjenije iskustvo još od mog prvog seksualnog odnosa", stiže na to njen komentar.
<BR>&nbsp;&nbsp;&nbsp;&nbsp;&nbsp;Nik pođe kroz dvoranu, udaljavajući se od bazena i svojih prijatelja. "Kud si poš'o?" upita Troj.
<BR>&nbsp;&nbsp;&nbsp;&nbsp;&nbsp;"Ulaznicu sam poprilično platio", odgovori Nik. "Imam pravo bar na jedan obilazak." Kerol i Troj pođoše za njim. Prošavši kroz praznu salu, zađoše između dva razmaknuta zidna segmenta. Hodnik u koji su ušli bio je kratak, mračan, pokriven. Na drugom kraju videla se svetlost. Oni stupiše u sledeću dvoranu; ta je bila kružna i mnogo veća. Iznad nje su bili oni visoki katedralski svodovi koji su se prilikom prethodne posete toliko dopali Kerol.
<BR>&nbsp;&nbsp;&nbsp;&nbsp;&nbsp;Dvorana nije bila prazna: ispred sebe ugledaše džinovski providni cilindar visok oko osam a širok oko tri metra, uspravno postavljen na pod. Svežnjevima narandžastih cevi i purpurnih kablova cilindar je bio povezan sa skupinom mašina ugrađenih u zid iza njega. Unutrašnjost cilindra bila je ispunjena bledozelenom tečnošću u kojoj je, na različitim visinama, plovilo osam zlatastih predmeta raznih oblika. Jedan od tih predmeta izgledao je kao morska zvezda, drugi kao kutija, treći kao darbi-šešir; jedino što im je bilo zajedničko beše ta površina koja kao da je bila od zlata. Pažljivijim razgledanjem cilindra moglo se videti da u tečnosti postoje tanke membrane. Te površine delile su tečnost na nekoliko zasebnih zapremina, tako da je svaki zlatasti predmet imao svoj deo tečnosti.
<BR>&nbsp;&nbsp;&nbsp;&nbsp;&nbsp;"E, dobro, genije", obrati se Nik Troju, pošto je proveo skoro čitav minut zureći u cilindar. "Objasni nam o čemu je ovde reč." Kerol je bila u raju za fotografe. Već je ispucala gotovo svih sto dvadeset osam slika, koliko se moglo smestiti na jedan mini-disk. Cilindar je fotografisala iz svih uglova. Napravila je i slike izbliza svakog pojedinog plovećeg predmeta u tečnosti. Upravo je snimala mašine iza cilindra, ali prestade sa fotografisanjem da bi čula Trojev odgovor.
<BR>&nbsp;&nbsp;&nbsp;&nbsp;&nbsp;"Pa, profesore..." poče Troj. Čelo mu je bilo nabrano; nastojao je da se koncentriše. "Koliko mogu da razaberem iz onog što su pokušavali da mi kažu, ovaj kosmički brod ima zadatak da obiđe desetak planeta koje su razasute po ovom delu galaksije. Na svakoj planeti Vasionci ostave po jednu od ovih zlatnih stvari koje vidite u cilindru. Unutra su maleni embrioni, ili semenke, genetski pripremljeni da prežive na toj planeti."
<BR>&nbsp;&nbsp;&nbsp;&nbsp;&nbsp;Kerol im priđe. "Znači, brod ide od planete do planete i na njima ostavlja ove pakete sa nekakvim semenom? Nešto kao galaktički Džoni-Jabukovo-Seme?"
<BR>&nbsp;&nbsp;&nbsp;&nbsp;&nbsp;"Nešto tako, anđele, sem što je u svakoj posudi seme i biljaka i životinja. Plus, usavršeni roboti koji gaje i vaspitavaju ta živa bića sve dok ne dostignu zrelost. Posle toga, odrasla bića mogu i sama odlično da uspevaju, bez pomoći robota."
<BR>&nbsp;&nbsp;&nbsp;&nbsp;&nbsp;"Sve to, u tako malom paketu?" upita Nik. On ponovo baci pogled na zadivljujuće predmete koji su plovili u tečnosti unutar cilindra. Veoma mu se dopadala boja zlata. Odjednom, pomisli na trozubac. Zamisli kako u trozupcu, ispod one zlataste površine, sve vrvi od hiljada i hiljada embriona, i u svom umu zamisli kako ti embrioni u budućnosti nastavljaju da rastu. Bilo je nečeg zastrašujućeg u ideji da su ta stvorenja genetski obrađena za opstanak na Zemlji. A šta ako ne budu prijateljski nastrojena?"
<BR>&nbsp;&nbsp;&nbsp;&nbsp;&nbsp;Nikovo srce na trenutak brže zakuca, kada shvati šta ga je to uznemiravalo, jednim delom i podsvesno, još otkako je počeo da veruje u Trojevu priču o tuđincima. Zašto su se uopšte zaustavili na Zemlji? Šta oni stvarno hoće od nas? Njegov um je jurio dalje. A ako taj trozubac sadrži izuzetno usavršena bića namenjena Zemlji, pomisli on, onda nije ni važno da li jesu ili nisu prijateljski nastrojena. U oba slučaja bićemo uništeni, ranije ili kasnije.
<BR>&nbsp;&nbsp;&nbsp;&nbsp;&nbsp;Kerol i Troj su razgovarali, uopšteno, o načinima kako bi jedna usavršena civilizacija mogla, pomoću semena, kolonizovati druge planete. Nik ih nije pažljivo slušao. Ne mogu to da kažem Troju, pa čak ni njoj. Ako Vanzemaljci saznaju šta mislim, zaustaviće me. Bilo bi dobro da to uradim što pre.
<BR>&nbsp;&nbsp;&nbsp;&nbsp;&nbsp;On začu kako Kerol, koja je već počinjala da pravi novu seriju fotografija predmeta u cilindru, nešto govori. "Troje, da li je čista podudarnost to da trozubac koji smo u četvrtak našli toliko liči na ove pakete sa semenom?"
<BR>&nbsp;&nbsp;&nbsp;&nbsp;&nbsp;Nik ne sačeka da Troj odgovori. "Izvinite što odlazim", prekide ih on čvrstim glasom. "Zaboravio sam nešto veoma važno. Moram se vratiti na brod. Ostanite tu i čekajte me. Odmah se vraćam."
<BR>&nbsp;&nbsp;&nbsp;&nbsp;&nbsp;On izjuri iz sobe, kroz hodnik i kroz onu prvu prostoriju, onu sa niskom tavanicom i prozorom prema okeanu. Dobro je, pomisli on, ništa me neće zaustaviti. Ne zastavši čak ni da navuče ronilačku opremu, već samo udahnuvši u pluća ogromnu količinu vazduha, on se baci kroz prozor. Pre nego što je stigao do površine, uplašio se da će mu pluća eksplodirati. Ipak, uspeo je. Nekoliko trenutaka potom, pope se uz lestvice, u brodić.
<BR>
<BR>&nbsp;&nbsp;&nbsp;&nbsp;&nbsp;Nik odmah ode do najniže ladice u ormanu na kome se nalazila elektronska oprema. Zavukavši šake u ladicu, on dograbi zlatni trozubac. Osećao je da je osovina trozupca znatno odebljala. Sad je bila gotovo dvostruko deblja nego kad ju je po prvi put uzeo u ruke. Kerol je bila u pravu. Prokletstvo, zašto je nisam tada slušao? On sasvim izvuče trozubac iz ladice. Iza Nikovih leđa sunce samo što nije izašlo. U svetloti zore Nik vide da se trozubac izmenio i na nekoliko drugih načina. Postao je teži. Viljuškaste izrasline postale su takođe teže, i maltene srasle jedna s drugom. Sem toga, na severnom polu veće od dveju sfera pojavila se rupa, koja je omogućuavala da se vidi mekana, lepljiva unutrašnjost.
<BR>&nbsp;&nbsp;&nbsp;&nbsp;&nbsp;Nik je pažljivo razgledao trozubac. A onda, iznenada, oseti kako se dve snažne ruke obavijaju oko njegovih grudi i gornjeg dela tela, prinuđujući ga da ispusti trozubac na palubu. "A sad samo mirno", začu neki glas sa lakim stranim naglaskom. "I počni polako da se okrećeš. Nećemo ti ništa, ukoliko budeš sarađivao."
<BR>&nbsp;&nbsp;&nbsp;&nbsp;&nbsp;Nik se okrete. Pred njim su, u ronilačkim odelima, stajali komandant Vinters i jedan visoki, debeli mornar koga Nik nikad ranije nije video. Poručnik Ramirez držao je Nika. Malo-pomalo, Ramirez pusti Nika i saže se da uzme trozubac, a onda ga dodade Vintersu. "Hvala, poručniče", reče Vinters. "Gde su vaši drugari, Vilijemse?" upita on Nika. "Dole, kod mog projektila?"
<BR>&nbsp;&nbsp;&nbsp;&nbsp;&nbsp;Nik u prvi mah ne reče ništa. Događalo se premnogo toga, i prebrzo. Nije mu bilo lako da uključi Vintersa u svoj plan o vraćanju trozupca u svemirski brod. Čim je osetio koliko se spoljašnjost trozupca izmenila, Nik je bio siguran da je to još jedna od posuda sa semenom.
<BR>&nbsp;&nbsp;&nbsp;&nbsp;&nbsp;Sad je Vinters podrobno razgledao trozubac. "A u čemu je značaj ove stvari?" upita on. "Vi ste je, ljudi, dovoljno slikali."
<BR>&nbsp;&nbsp;&nbsp;&nbsp;&nbsp;Nik je kalkulisao. Ako ovde budem dugo zadržan, Kerol i Troj će, nesumnjivo, izaći iz svemirskog broda. A vanzemaljci će onda poleteti. On duboko udahnu. Jedina moja šansa jeste istina.
<BR>&nbsp;&nbsp;&nbsp;&nbsp;&nbsp;"Komandante Vinters", poče Nik, "molim vas, saslušajte vrlo pažljivo ovo što ću reći. Zvučaće fantastično, čak i smešno, ali u celosti je istinito. A ako hoćete da pođete sa mnom, moći ću sve da vam dokažem. Veoma je moguće da sudbina ljudske rase zavisi od onoga što ćemo učiniti u toku sledećih pet minuta." On za trenutak zastade da sredi svoje misli.
<BR>&nbsp;&nbsp;&nbsp;&nbsp;&nbsp;Vinters, iz nekog razloga, pomisli na onu smešnu pričicu o šargarepi koju je čuo od Toda. Međutim, ozbiljnost koju je video na Nikovom licu ubedi ga da treba da nastavi da pažljivo sluša. "Nastavite, Vilijemse", složi se on.
<BR>&nbsp;&nbsp;&nbsp;&nbsp;&nbsp;"Kerol Doson i Troj Džeferson se u ovom trenutku nalaze u unutrašnjosti supersavršenog vanzemaljskog svemirskog broda koji leži tačno ispod nas. Ta tuđinska letelica putuje od planete do planete, polažući pakete sa embrionima bića koja su genetski pripremljena da bi mogla opstati na datoj planeti. Taj zlatni predmet koji imate u ruci je, u suštini, kolevka za stvorenja koja će jednog dana moći veoma dobro da uspevaju na Zemlji. Moram to da vratim vanzemaljcima pre nego što krenu odavde, inače se može desiti da naši potomci ne prežive."
<BR>&nbsp;&nbsp;&nbsp;&nbsp;&nbsp;Komandant Vinters je gledao Nika kao da pred sobom ima ludaka, a onda zausti da nešto kaže. "Ne", zaustavi ga Nik. "Čujte me do kraja. Taj svemirski brod je ovde zastao i zato što su mu potrebne neke opravke. U jednom trenutku pomislili smo da je možda našao vašu raketu. To je, jednim delom, i način kako smo se u ovo upetljali. Nismo znali da u kolevci postoje ta bića. Zato smo nastojali da pomognemo. Jedna od stvari potrebnih vanzemaljcima radi popravke bilo je zlato. Vidite, imali su samo tri dana..."
<BR>&nbsp;&nbsp;&nbsp;&nbsp;&nbsp;"Isuse Hriste!" povika Vinters na Nika. "Da li vi stvarno očekujete da poverujem u te govnarije? To je najludačkija, najneuverljivija priča koju sam čuo u čitavom svom životu. Niste pri čistoj svesti. Kolevke, vanzemaljci kojima je potrebno zlato radi popravki... Pretpostavljam da ćete mi sad reći da su oni visoki dva metra i izgledaju kao šargarepe..."
<BR>&nbsp;&nbsp;&nbsp;&nbsp;&nbsp;"I da imaju na licu četiri vertikalna proreza?" dodade Nik.
<BR>&nbsp;&nbsp;&nbsp;&nbsp;&nbsp;Vinters pogleda levo i desno, a onda se obrati poručniku Ramirezu. "Rekli ste mu?" upita on. Ramirez odmahnu glavom.
<BR>&nbsp;&nbsp;&nbsp;&nbsp;&nbsp;"Ne", nastavi Nik naglo, pošto je Komandant izgledao sasvim zbunjen. "To biće u vidu šargarepe nije bilo vanzemaljac, ili bar ne jedan od onih super-vanzemaljaca koji su izgradili svemirski brod. Ta šargarepa bila je holografska projekcija..."
<BR>&nbsp;&nbsp;&nbsp;&nbsp;&nbsp;Uznemireni komandant Vinters odmahnu rukom. "Ja te gluposti više neću da slušam, Vilijemse. Bar ne ovde. Hoću da čujem šta vi i vaši prijatelji znate o mestu gde se nalazi projektil. Hoćete li dobrovoljno preći na naš brod, ili vas moramo vezati?"
<BR>&nbsp;&nbsp;&nbsp;&nbsp;&nbsp;U tom času, dva metra iznad njih, jedno biće sa deset nogu, crno, slično pauku, sa telom od oko deset centimetara u prečniku, neopaženo je došlo do ivice platnenog krova. Pružilo je tri antene ka njima, a onda se bacilo sa ivice i doskočilo na zadnju stranu Ramirezovog vrata, baš u trenutku kad u razgovoru dođe do zastoja. "Ajiii", kriknu poručnik Ramirez padajući na kolena iza Nika, grabeći tu crnu stvar koja je pokušavala da iz njegovog vrata uzme komadić mesa kao uzorak. Na trenutak svi su ostali skamenjeni. Onda Nik sa radne površine stola ščepa velika klješta i tresnu crno biće jedanput, dvaput - tek posle trećeg udarca ono spade sa Ramirezovog vrata.
<BR>&nbsp;&nbsp;&nbsp;&nbsp;&nbsp;Sva četvorica su gledali kako to biće pada na palubu, hitro pritrčava kolevci koju je komandant Vinters ostavio da bi mogao pomoći Ramirezu, desetostruko smanjuje svoju veličinu, uskače u kolevku kroz meki, lepljivi otvor na vrhu sfere, i tu nestaje. Nekoliko sekundi posle toga lepljiva masa se stvrdnu. Opet je čitava površina kolevke bila kruta.
<BR>&nbsp;&nbsp;&nbsp;&nbsp;&nbsp;Vinters je bio van sebe od zaprepašćenja. Ramirez se krstio. Mornar je izgledao kao da će svakog trenutka pasti u nesvest. "Kunem vam se, komadante, da je moja priča istinita", reče Nik smireno. "Treba samo da pođete dole sa mnom i da se lično uverite. Dole sam ostavio i svoju ronilačku opremu da bih što pre dospeo ovde, na brod, i uzeo ovu stvar. Možemo da pođemo zajedno, da ponesemo moj poslednji ispravni rezervoar i da delimo vazduh iz njega."
<BR>&nbsp;&nbsp;&nbsp;&nbsp;&nbsp;Vintersu se vrtelo u glavi. Onaj pauk sa deset nogu bio je ona slamka koja, kako se kaže, slama leđa kamili. Imao je osećaj da je ušao u Zonu sumraka. U životu nisam ni čuo ni video ništa ni izdaleka slično ovome, pomisli Vinters. A pre samo pola sata imao sam besomučne halucinacije praćene muzikom. Možda sam ja onaj koji gubi dodir sa realnošću. Poručnik Ramirez je još bio na kolenima. Činilo se da se moli bogu. Ili je ovo možda, konačno, znak od boga, meni upućen.
<BR>&nbsp;&nbsp;&nbsp;&nbsp;&nbsp;"U redu, Vilijemse", reče komandant, i sam iznenađen što čuje sebe kako izgovara te reči. "Ići ću sa vama. Ali će moji ljudi čekati ovde, na vašem brodu, da se vratimo."
<BR>&nbsp;&nbsp;&nbsp;&nbsp;&nbsp;Nik dohvati trozubac i pojuri oko platnene konstrukcije da pripremi ronilačku opremu.
<BR>
<BR>&nbsp;&nbsp;&nbsp;&nbsp;&nbsp;Troj i Kerol su tek posle nekoliko sekundi reagovali na Nikov nagli odlazak. "Ovo je bilo čudno", reče Kerol konačno. "Šta misliš, šta je to zaboravio?"
<BR>&nbsp;&nbsp;&nbsp;&nbsp;&nbsp;"Pojma nemam", slegnu Troj ramenima. "Ali nadam se da će požuriti natrag. Ne bih rekao da je do lansiranja ostalo još mnogo. A siguran sam da će nas oni pre lansiranja izbaciti napolje."
<BR>&nbsp;&nbsp;&nbsp;&nbsp;&nbsp;Kerol je trenutak razmišljala, a onda se okrenula da opet pogleda cilindar. "Znaš, Troje, ovi zlatni predmeti zaista sasvim nalikuju, po svojoj spoljašnjosti, trozupcu. Jesi li rekao da..."
<BR>&nbsp;&nbsp;&nbsp;&nbsp;&nbsp;"Ranije ti nisam odgovorio, anđele", upade joj Troj u reč. "Ali da, u pravi si. Isti je to materijal. Tek kad smo danas sišli ovamo, uvideo sam da je ono što smo pri prvom ronjenju izneli zapravo paket semena namenjenog Zemlji. Možda su oni i ranije pokušavali to da mi kažu; možda ih jednostavno nisam razumeo."
<BR>&nbsp;&nbsp;&nbsp;&nbsp;&nbsp;Kerol je bila zadivljena. Priđe cilindru i pritisnu lice na njegov zid. Osećaj je bio više nalik na staklo nego na plastiku. "Znači, možda sam bila u pravu kad sam pomislila da je postao teži i deblji..." reče ona, govoreći koliko Troju, toliko i samoj sebi. "A u trozupcu je seme biljaka i životinja?" Troj odgovori klimanjem glave.
<BR>&nbsp;&nbsp;&nbsp;&nbsp;&nbsp;Sad se u cilindru nešto počelo kretati. Iz membrana kojima je tečnost u cilindru bila podeljena rasle su neke niti nalik na žice za vođenje, i obavijale se oko svakog zlatastog predmeta ponaosob. Kerol ubaci novi disk u kameru i pojuri oko cilindra, zastajući u pozama koje su bile najpogodnije za fotografisanje ovog procesa. Troj spusti pogled ka narukvici. "Sumnje nema, anđele. Ovi vanzemaljci se spremaju za poletanje, to je sigurno. Možda bi trebalo da krenemo."
<BR>&nbsp;&nbsp;&nbsp;&nbsp;&nbsp;"Čekaćemo najduže što možemo", viknu Kerol preko sobe. "Ove fotografije će imati neprocenjivu vrednost." A onda oboje začuše neku čudnovatu buku iza zidova. Nisu to bili jaki zvuci, ali su odvlačili njihovu pažnju budući da su bili neujednačeni i sasvim tuđinski. Slušajući tu lepezu zvukova, Troj se nervozno šetkao. Kerol mu priđe. "Sem toga", reče ona, "Nik je zatražio od nas da ga sačekamo."
<BR>&nbsp;&nbsp;&nbsp;&nbsp;&nbsp;"Ma, to je super", odgovori Troj, "ako i oni budu čekali." Činilo se da ga je bila obuzela nervoza nekarakteristična za njega. "Ne želim da se zateknem unutra kad ovi frajeri odu sa Zemlje."
<BR>&nbsp;&nbsp;&nbsp;&nbsp;&nbsp;"Hej, gospodine Džefersone, hej", reče Kerol, "trebalo bi da ti budeš onaj hladnokrvni. Opusti se. Upravo si rekao da smatraš da će nas izbaciti pre nego što krenu." Ona zastade i ispitivački ga osmotri. "Je l' možda znaš nešto što ja ne znam?"
<BR>&nbsp;&nbsp;&nbsp;&nbsp;&nbsp;Troj joj okrete leđa i pođe ka izlazu. Kerol se stušti za njim i ščepa ga za mišicu. "U čemu je stvar, Troje?" upita ona. "Šta nije u redu?"
<BR>&nbsp;&nbsp;&nbsp;&nbsp;&nbsp;"Vidi, anđele", odgovori on, ne gledajući pravo u nju, "ja sam to tek pre jednog minuta ukapirao. I još nisam siguran kakav je značaj toga. Nadam se da nisam napravio jezivu..."
<BR>&nbsp;&nbsp;&nbsp;&nbsp;&nbsp;"O čemu pričaš?" prekide ga ona. "Ništa te ne razumem."
<BR>&nbsp;&nbsp;&nbsp;&nbsp;&nbsp;"Paket za Zemlju", izruči on. "U njemu je i ljudsko seme. Zajedno sa semenjem drveća, insekata, trava i ptica."
<BR>&nbsp;&nbsp;&nbsp;&nbsp;&nbsp;Kerol je stajala oči u oči s njim, nastojeći da shvati šta ga je toliko uznemirilo. "Kad su oni došli ovamo, pre mnogo, mnogo vremena", objasni Troj, lica namrštenog od brige, "uzeli su, i na svoj matični svet poneli, uzorke raznih živih vrsta. Tamo su genetskim doterivanjem popravili te vrste, spremajući ih za kasniji povratak na Zemlju. Među tim primercima bilo je i ljudskih bića."
<BR>&nbsp;&nbsp;&nbsp;&nbsp;&nbsp;Kerolino srce brže zalupa. Shvatila je šta joj to Troj govori. "Znači, to je to, reče ona u sebi. Mi smo našli paket u kome se nalaze i nadljudi. Ne samo bolje cveće i bolje bube, nego i bolji ljudi. Njena prva reakcija nije bila strah, kao kod Troja, nego neodoljiva radoznalost.
<BR>&nbsp;&nbsp;&nbsp;&nbsp;&nbsp;"Mogu li ih videti?" upita ona uzbuđeno. Troj ovo nije razumeo. "Te nadljude, ili već kako god želiš da ih zoveš..." nastavi ona, "mogu li njih da vidim?"
<BR>&nbsp;&nbsp;&nbsp;&nbsp;&nbsp;Troj odmahnu glavom. "To su samo maleni zigoti, anđele. U šaku bi ti stalo više od milijardu. Ne bi mogla ništa da vidiš."
<BR>&nbsp;&nbsp;&nbsp;&nbsp;&nbsp;Kerol ipak nije htela da odustane. "Ali ti drugari imaju tako čudesne tehnološke sposobnosti. Možda mogu..." Ona zastade. "Čekaj malo, Troje. Pamtiš onu šargarepu u bazi? Bila je to holografska projekcija. Mora biti da je na neki način došla iz informacijske baze ovog svemirskog broda."
<BR>&nbsp;&nbsp;&nbsp;&nbsp;&nbsp;Kerol se udalji od Troja, zalazeći u sredinu dvorane. Potom pruži obe ruke uvis i diže pogled ka tavanici koja se nalazila desetak metara iznad nje. "U redu, vi narode, ko ste da ste", poče da priziva jakim glasom. "Postoji nešto što ja želim. Mi smo svoje guzice izložili velikoj opasnosti da bismo doneli ono što vam je bilo potrebno za popravke. Možete bar da uzvratite uslugom za uslugu. Želim da vidim kako bismo mogli izgledati jednog dana..."
<BR>&nbsp;&nbsp;&nbsp;&nbsp;&nbsp;Levo od njih, ne mnogo daleko od jedne od velikih, glomaznih mašina povezanih sa cilindrom, razmakoše se dva komada zida, stvarajući između sebe prolaz kojim je započinjao jedan hodnik i njih dvoje ugledaše svetlost na kraju tog hodnika. "Hajdemo", pozva oduševljena Kerol Troja koji se opet smešio, zadivljen njenom odlučnošću, "idemo da vidimo šta su naši nad-svemirci ovog puta pripremili za nas."
<BR>&nbsp;&nbsp;&nbsp;&nbsp;&nbsp;Hodnik je bio kratak. Na njegovom kraju nalazila se meko osvetljena četvrtasta soba sa stranama od po približno sedam metara. Blizu suprotnog zida, u plavoj svetlosti koja je čitavom prizoru davala nadrealni izgled, stajalo je osmoro dece, oko velikog svetlećeg modela Zemlje. Prilazeći, Kerol i Troj shvatiše da to pred njima nije stvarnost, nego samo složena serija projektovanih slika. Ali te prozračne slike bile su tako bogate pojedinostima da je bilo lako zaboraviti da su samo projekcije.
<BR>&nbsp;&nbsp;&nbsp;&nbsp;&nbsp;Bila su to deca od četiri ili pet godina starosti. Na sebi je svako dete imalo samo po jedan komad tankog belog platna oko bedara, tek koliko da se pokriju genitalije. Četiri devojčice i četvorica dečaka sačinjavali su skupinu. Dvoje su bili crnci, dvoje plavooki i plavokosi belci, dvoje azijatskog izgleda, a preostali dečak i devojčica, očigledno blizanci, izgledali su kao mešavina čitavog čovečanstva. Kerol odmah zapazi njihove oči. Svo osmoro dece imalo je krupne, prodorne, briljantno intenzivne oči, u ovom času usredsređene na svetlucavu Zemlju ispred njih.
<BR>&nbsp;&nbsp;&nbsp;&nbsp;&nbsp;"Kontinenti na ovoj planeti", govorio je mali crnac, "svojevremeno su bili spojeni i činili su džinovsku kopnenu masu koja se protezala od jednog pola do drugog. Bilo je to u srazmerno bliskoj prošlosti, pre samo oko dvesta miliona godina. Od tog doba, kretanjem ploča na kojima počivaju pojedine kopnene mase, došlo je do potpune promene konfiguracije površine planete. Ovde, na primer, možete videti kako se indijski podkontinent pre sto miliona godina otrgnuo od Antarktika i prešao preko okeana, tako da se na kraju sudario s Azijom. Zbog tog sudara, i kasnije interakcije tektonskih ploča, uzdigli su se Himalaji, najviše planine na ovoj planeti, i dostigli svoju sadašnju visinu."
<BR>&nbsp;&nbsp;&nbsp;&nbsp;&nbsp;Dok je dečkić pričao, elektronski model Zemlje je ispred njega demonstrirao kontinentalne promene koje je on opisivao. "Ali, kakav mehanizam dovodi do toga da se pojedine tektonske ploče i kopnene mase pokreću jedne u odnosu na druge?" upita majušna plavojka.
<BR>&nbsp;&nbsp;&nbsp;&nbsp;&nbsp;"Šššš", prošapta Kerol Troju u uvo. "Otkud to da ovi govore engleski i toliko znaju o geografiji Zemlje?" Troj je pogleda kao da je razočaran inapravi kružnu kretnju rukom. Pa naravno, reče ona sebi, već su obradili diskove.
<BR>&nbsp;&nbsp;&nbsp;&nbsp;&nbsp;"... onda, zbog ove aktivnosti, materijal iz magmatskog sloja ispod Zemljine kore biva potisnut nagore. Tako potiskivani, kontinenti posle izvesnog vremena počinju da se razmiču. Ima li još pitanja?" Crni dečkić se osmehivao. Potom još jednom pokaza prstićem ka globusu. "Evo šta će se desiti sa kopnenim masama tokom sledećih, približno, pedeset miliona godina. Dve Amerike će otići daleko na Zapad, udaljavajući se od Afrike i Evrope, zbog čega će Južni Atlantik postati mnogo veći okean. Persijski zaliv će se sasvim zatvoriti, Austrija će otići na sever ka ekvatoru i stisnuće se uz Aziju, a Baha Kalifornija i oblast oko Los Anđelesa otcepiće se od Severne Amerike i zaploviti ka severu, kroz Pacifik. Kroz pedeset miliona godina od danas, počeće sudar Los Anđelosa sa Aleutskim ostrvima."
<BR>&nbsp;&nbsp;&nbsp;&nbsp;&nbsp;Sva su deca sa predanom pažnjom posmatrala promene na globusu. Kontinenti na površini modela prestadoše da se kreću. Tad se mali Azijata jednim korakom malo izdvoji iz grupe. "Ovaj fenomen kontinentalnog kretanja, koji je Brajan opisao, videli smo i na pet-šest drugih planeta. Sve su to bila nebeska tela pretežno pokrivena nekom tečnošću. Sutra će Šeri voditi detaljniju diskusiju o silama u unutrašnjosti planete koje dovode do toga da širenje okeanskog dna uopšte i počne."
<BR>&nbsp;&nbsp;&nbsp;&nbsp;&nbsp;U scenu, sa leve strane, uđe potom projektovana slika tutora; on odnese i globus, i nekoliko drugih nastavnih pomagala koja nije bilo moguće identifikovati. Dečkić strpljivo sačeka da tutor završi posao, a onda nastavi. "Sada bi Darla i David želeli da podele sa vama jedan projekat na kome rade već nekoliko dana. Oni će svirati, a Miranda i Justin će izvesti ples za koji su sami spremili koreografiju."
<BR>&nbsp;&nbsp;&nbsp;&nbsp;&nbsp;Rasno mešoviti blizanci oduševljeno se okrenuše svojim školskim drugarima, i devojčica progovori. "Kad smo prvi put učili o ljubavi odraslih, i o promenama za koje možemo očekivati da će se svima nama dogoditi u pubertetu, David i ja smo pokušali da sebi dočaramo kako bi to izgledalo naći jednu novu želju, jaču čak i od ove koju već poznajemo. Naša zajednička vizija pretvorila se u kratku muzičku kompoziciju i u ples. Naziv koji smo tome dali je 'Ples ljuubavi'."
<BR>&nbsp;&nbsp;&nbsp;&nbsp;&nbsp;Dvoje dece sedoše potom na pod, ali ne blizu grupe, nego maltene na samom rubu slike, i počeše da hitro pokreću prste kao da kucaju po pisaćim mašinama koje su se nalazile na podu. Sobu ispuni sintetizovana melodija, vedra, prozračna, prijatna. Plavokosi dečkić i orijentalna devojčica počeše da plešu u središtu grupe. U početku su, u tom plesu, njih dvoje bili potpuno odvojeni, kao nesvesni jedno drugog, svako potpuno obuzet svojih aktivnostima. Dečko potom kleknu da ubere divan cvet, čija crvena i bela boja zatreperiše u holografskoj projekciji. Devojčica je, plešući, lupkala velikom blistavoplavom loptom koja je blago odskakivala. Posle nekog vremena devojčica primeti dečaka i priđe mu, donekle neodlučno, nudeći da se oboje poigraju loptom. Dečko prihvati igru loptom, ali se činilo da ni na šta ne obraća pažnju osim na igru samu.
<BR>&nbsp;&nbsp;&nbsp;&nbsp;&nbsp;Ovo je magija, pomisli Kerol gledajući sa kakvom se gracioznošću i pouzdanom preciznošću slike ove dece kreću ispred nje. Ova deca su divna. Ali ne mogu biti stvarna. Suviše su sređena, suviše zatvorena u sebe. Gde je napetost, gde borba? I pored ovih pitanja, bila je duboko dirnuta scenom koju je posmatrala. Ova deca su radila usklađeno, kao grupa; harmonični tok ih je nosio od jedne aktivnosti do druge. Govor tela bio im je otvoren i bez straha. Nikakve neuroze nisu blokirale njihov proces učenja.
<BR>&nbsp;&nbsp;&nbsp;&nbsp;&nbsp;Ples se nastavljao. Muzika je postala dublja kad je dečko počeo da obraća pažnju na svoju partnerku, a devojčica da ukrašava kosu njegovim omiljenim cvećem radi njihovih kratkotrajnih susreta. Promeniše se i telesni pokreti: hitri i burni skokovi koji su na delikatan način sugerisali erotiku, kao da im je cilj bio da probude, a potom zadirkuju pupeći libido. Dvoje malenih plesača se dotače, razdvoji, a zatim spoji u zagrljaj.
<BR>&nbsp;&nbsp;&nbsp;&nbsp;&nbsp;Kerol je bila očarana. Koliko drugačiji je moj život mogao biti, zapita se ona, da sam sve ovo znala kada sam imala pet godina. Ona se priseti svoje bogate drugarice u fudbalskom kampu, Džesike iz Laguna Biča, koju je i kasnije ponekad viđala. Džesika je uvek izmicala, uvek je morala da bude prva. Upustila se u seks sa momcima još pre nego što sam ja dobila prvu menstruaciju. I vidi šta je posle bilo s njom. Tri braka, tri razvoda, a tek trideset godina stara.
<BR>&nbsp;&nbsp;&nbsp;&nbsp;&nbsp;Kerol pokuša da zaustavi svoj um koji su opsedale razne asocijacije; želela je da punu pažnju posveti plesu. Odjednom se seti svog fotoaparata. I tek što načini prvih nekoliko snimaka ove dece, začu neki zvuk iza sebe. To se Nik vraćao hodnikom. U ruci je nosio trozubac.
<BR>&nbsp;&nbsp;&nbsp;&nbsp;&nbsp;Nik zausti da nešto kaže, ali ga Troj ućutka prislonivši prst na usne, a zatim pokazavši na ples koji se nastavljao. Tempo plesa se u međuvremenu promenio. Dvoje dece mešovite rase na neki su način prebacili muziku na automatsko funkcionisanje (činilo se da muzika ponavlja neke od prvih strofa, ali uz učešće većeg broja instrumenata i na komplikovaniji način) i pridružili se plavokosom dečkuću i orijentalnoj devojčici u plesu. Kerolin prvi utisak, pre no što će Nik glasno progovoriti, bio je da ovaj ples sada ispituje kakvo se prijateljstvo uspostavlja između onih kojih su postali par i ostalog sveta.
<BR>&nbsp;&nbsp;&nbsp;&nbsp;&nbsp;"Šta bi sve ovo trebalo da bude?" upita Nik. Čim je progovorio, čitav projektovani prizor iščeze. Sva ta deca, ples, muzika, sve u trenu prestade da postoji. Kerol sa iznenađenjem uvide da je razočarana, čak i malčice ljuta. "E, sad si sve upropastio", ukori ga ona.
<BR>&nbsp;&nbsp;&nbsp;&nbsp;&nbsp;Nik pogleda stroga lica svojih sadruga. "Isuse", reče on, "al' je pozdrav. Ja razbijam dupe na komade da bih otišao i doneo ovu prokletinju, a kad se vratim, vi ste, narode, nadrndani što sam vam prekinuo nekav tamo film".
<BR>&nbsp;&nbsp;&nbsp;&nbsp;&nbsp;"Tek toliko da znaš, gospodine Vilijemse", uzvrati Kerol, "ono što smo gledali nije bio običan film. Zapravo, deca u tom plesu bila su iste rase kao ta koju imaš u tom svom trozupcu. "Nik je skeptično pogleda. "Objasni mu, Troje", dodade ona.
<BR>&nbsp;&nbsp;&nbsp;&nbsp;&nbsp;"U pravu je, profesore", prihvati Troj. "Upravo smo to razrešili, dok si ti bio odsutan. To što držiš u rukama je paket semena namenjen Zemlji. U njemu ima i zigota onih bića koje je Kerol nazvala nadljudima. To su genetički obrađena ljudska bića, koja imaju veće sposobnosti nego ti ili ja. Kao klinci koje maločas videsmo."
<BR>&nbsp;&nbsp;&nbsp;&nbsp;&nbsp;Nik podiže kolevku do visine očiju. "Ukapirao sam ja i sam da je ovo paket semena. Ali, kakvo je to sranje o ljudskom semenu?" On baci pogled ka Troju. "Vas dvoje to ozbiljno, a?" Troj potvrdno klimnu. Sve troje se potom zagledaše u trozubac, koji je bio pred njima. Kerol je više puta pogledala nazad, ka mestu gde je ranije bila slika nad-dece, pa opet ka trozupcu. "Ipak, ni sad mi se ne čini da je to moguće", dodade Nik, "ali, ništa se već da..."
<BR>&nbsp;&nbsp;&nbsp;&nbsp;&nbsp;"Šta si to zaboravio, Nik?" prekide ga Kerol. "I zašto si tu stvar doneo nazad?" Nik ne odgovori odmah. "Uzgred rečeno", nasmeši se Kerol, "propustio si predstavu koja se samo jednom u životu može videti."
<BR>&nbsp;&nbsp;&nbsp;&nbsp;&nbsp;"Pa, trozubac sam zaboravio", odgovori Nik. "Palo mi je na pamet, dok sam razgledao zlatne predmete u onom cilindru, da bi naš trozubac takođe mogao biti paket semena. Pa sam se zabrinuo da bi mogao biti opasan..."
<BR>&nbsp;&nbsp;&nbsp;&nbsp;&nbsp;Hodnik iz pravca velike dvorane iza njih bi iznenada zapljusnut muzikom orgulja, koja prekide njihov razgovor. Nik i Kerol pogledaše Troja. On diže narukvicu, prisloni je uz uvo kao da je osluškuje, i razvuče lice u široki osmeh. "Mislim da je to petominutno upozorenje", reče Troj. "Dobro bi bilo da ovde spustimo svoju poslednju loptu na liniju, pa da bežimo."
<BR>&nbsp;&nbsp;&nbsp;&nbsp;&nbsp;Trojka se okrete i pođe natrag hodnikom, prema dvorani ugledavši na suprotnom kraju dvorane čoveka u plavom i belom ronilačkom odelu kako kleči kraj cilindra kao da mu iskazuje veliko poštovanje.
<BR>&nbsp;&nbsp;&nbsp;&nbsp;&nbsp;"Ah, da", reče Nik i nervozno se nasmeja, "zaboravih da vam kažem. Sa mnom je došao i komandant Vinters..."
<BR>&nbsp;&nbsp;&nbsp;&nbsp;&nbsp;Komandant Vinters se u vodi osetio sasvim udobno iako već pet godina nije ronio. Nik je zaplivao slobodnim stilom, ostajući neposredno pored komandanta i koristeći disaljku za hitne slučajeve ugrađenu u bocu vazduha na Vintersovim leđima. Iako obuzet osećanjem žurbe, Nik je imao na umu da je Vinters, u suštini, ponovo početnik, pa tokom prvog dela ronjenja nije žurio. Ali kad je, posle toga, Vinters nekoliko puta odbio da pođe za Nikom bliže podvodnoj svetlosti, Nik se naljuti.
<BR>&nbsp;&nbsp;&nbsp;&nbsp;&nbsp;Poslednji put duboko udahnuvši iz pomoćne disaljke, Nik dograbi Vintersa za ramena. Pokretima je objasnio komandantu da će on, Nik, proći kroz to osvetljeno mesto načinjeno od plastike ili od čega je već bilo, a da Vinters može da pođe ili da ne pođe za njim. Ustežući se, komandant ipak odluči da pođe za Nikom. Nik se bez daljeg odugovlačenja okrete i povuče Vintersa za sobom kroz membranu kojom je vanzemaljski svemirski brod bio odvojen od okeana.
<BR>&nbsp;&nbsp;&nbsp;&nbsp;&nbsp;Dok se tumbao kroz vodeni klizni kanal u svemirskom brodu, Vinters je bio potpuno obuzet strahom. Zbog toga je izgubio svaku orijentaciju, pa mu je, posle upadanja u plitki bazen, bilo veoma teško da ustane. Nik je već izlazio iz bazena, željan da što pre nađe svoje prijatelje. "Čuj", reče Nik čim mu pođe za rukom da privuče komandantovu pažnju na sebe, "sad ću te ostaviti nekoliko minuta samog." On pokaza rukom ka izlazu na suprotnom kraju sobe. "Bićemo u velikoj dvorani sa visokom tavanicom koja se nalazi odmah iza onog zida." Tada ga Nik ostavi i udalji se, noseći čudni zlatasti predmet koji je uzeo sa broda.
<BR>&nbsp;&nbsp;&nbsp;&nbsp;&nbsp;Vinters ostade sam. Pažljivo se popevši preko ivice bazena, on metodično naslaga svoju opremu pokraj ostale ronilačke opreme. Razgledajući, potom, dvoranu, on uoči krivine na crnim i belim delovima zidova, osetivši istovremeno blizinu tavanice. Sada sam, prema onom što Vilijems tvrdi, pomisli komandant, u nekom delu vanzemaljske kosmičke letelice koja je samo privremeno došla na Zemlju. Zasad, ako se izuzme onaj lukavo napravljeni jednosmerni prolaz koji nisam imao vremena da analizujem, ne vidim nikakve dokaze vanzemaljskog porekla...
<BR>&nbsp;&nbsp;&nbsp;&nbsp;&nbsp;Umiren svojom logikom, on pođe polako preko dvorane, ka suprotnom zidu, i uđe u mračni hodnik. Ali njegova novopronađena smirenost iznenada se izgubi, čim je stupio u dvoranu kojom je dominirao džinovski cilindar sa tečnošću bledozelene boje i zlatastim predmetima koji su plovili u njemu. On se izvi unazad i zagleda se u zasvođenu tavanicu kao u kakvoj katedrali iznad sebe. Zatim priđe cilindru.
<BR>&nbsp;&nbsp;&nbsp;&nbsp;&nbsp;Za Vintersa, uspostavljanje veze između trozupca u Nikovim rukama i predmeta u cilindru bilo je trenutno. Mora biti da su ovo drugi semenski paketi, drugim svetovima namenjeni, pomisli Vinters; ona njegova čvrsta logika već je nestala, zamenjena verovanjem u prizor pred njegovim očima. Sa dvometarskim šargarepama i ko zna čije još. Tim bićima treba da bude naseljeno nekoliko svetova, od više milijardi koliko ih ima samo u našoj galaksiji.
<BR>&nbsp;&nbsp;&nbsp;&nbsp;&nbsp;Komandant kao u snu pođe oko cilindra. Um mu je neprestano ponavljao dve stvari: ono što mu je Nik govorio neposredno pre zaronjavanja, i zapanjujuću sliku paukolikog stvorenja koje se smanjuje i uskače u zlatni predmet. Znači, sve je istinito. Sve ono što su naučnici govorili o mogućnosti da ogromne horde živih bića postoje tamo napolju, među zvezdama. On za trenutak zastade, osluškujući, ali samo jednim delom svesti, čudne zvuke iza zidova. A mi smo samo nekolicima od Božje mnogobrojne, veoma mnogobrojne dece.
<BR>&nbsp;&nbsp;&nbsp;&nbsp;&nbsp;U dalekim prostorima svodova iznad njega začu se muzika orgulja, po tonu slična onoj koju je Kerol čula kad je dovršila sviranje 'Tihe noći', ali sa drugačijom melodijom. Vintersu je ličila na crkvenu muziku. On se smesta povede za instinktom: pade na kolena pred cilindrom i sastavi ruke kao za molitvu.
<BR>&nbsp;&nbsp;&nbsp;&nbsp;&nbsp;Muzika je u dvorani postojala sve jača. U Vintersovoj glavi zvučala je kao uvod u 'Doksologiju', kratku himnu koju je slušao svake nedelje, bez izuzetka, tokom osamnaest godina, u prezbiterijanskoj crkvi u gradu Kolambs, u državi Indijani. On dočara sebi sliku: ponovo mu je trinaest godina. On sedi pokraj Beti. Oboje su u horskoj odeždi. On joj se osmehuje, i ustaju zajedno.
<BR>&nbsp;&nbsp;&nbsp;&nbsp;&nbsp;Hvali Boga od kog svi blagoslovi teku.
<BR>&nbsp;&nbsp;&nbsp;&nbsp;&nbsp;Hor peva prvu rečenicu himne, a montaža slika iz ranih pubertetskih, i još ranijih godina, bombarduje Vintersov mozak: to je serija epifanijskih slika o njegovoj nevinoj i nesvesnoj bliskosti Bogu-Roditelju, onome koji se nalazi u zidu iza njegovog kreveta ili tik iznad krova ili, u najgorem slučaju, u letnjim popodnevnim oblacima iznad Kolambasa. Evo dečka od osam godina koji se moli Bogu da niko ne sazna da je on taj koji je zapalio prazan plac prekoputa palate Smitovih. Drugi je potom dan, i evo desetogidšnjeg Vernona koji isplakuje gorke suze držeći u naručju svog mrtvog koker-španijela Rantija i moli sveznajućeg Boga da primi u raj dušu njegovog mrtvog kucova.
<BR>&nbsp;&nbsp;&nbsp;&nbsp;&nbsp;Noć uoči božićne predstave, one u kojoj je Vernon po prvi put odigrao ulogu Njega u Njegovim poslednjim satima života, Hrista kako vuče svoj krst na Kalvariju: jedanaestogodišnji Vernon ne može da zaspi. Noć odmiče, a dečko pada u paniku, počinje da se boji da će od treme zaboravit tekst. I tad zna šta treba da uradi. On pruža ruku pod jastuk i nalazi malu Bibliju, Novi zavet, koja se tu nalazila uvek, i danju i noću. Otvara je na poglavlju 'Matija, 28'. Krenite, dakle", piše tu, "i pokrštavajte narode sve..."
<BR>&nbsp;&nbsp;&nbsp;&nbsp;&nbsp;To je bilo dovoljno. Tada se Vernon pomolio za san. Njegov prijateljski nastrojeni, očinski Bog poslao je dečaku sliku kako će on, Vernon, izgledati sutra dok bude fenomenalno dobro glumio na predstavi. Umiren tom slikom, Vernon tone u san.
<BR>&nbsp;&nbsp;&nbsp;&nbsp;&nbsp;Hvalite Njega, svi vi stvorovi tamo dole.
<BR>&nbsp;&nbsp;&nbsp;&nbsp;&nbsp;Dok mu u sluhu odzvanja drugi stih himne, Vinters gleda novi tok mentalne montaže, zahuktano hitajući ka Anapolisu, u državi Merilend. Sada je mladi čovek, na drugoj polovini svojih studija na Pomorskoj akademiji. Sve slike koje sad kao poplava stižu u njegov mozak nastale su na istom mestu, pred divnom protestantskom kapelicom u središtu kampusa, dok je Vernon ulazio ili izlazio iz nje. Tamo je odlazio po snegu, po kiši, po vrelini poznog leta. Ispuniće, ispuniće on svoj zavet. Pogodbu je sa Bogom sklopio, poslovni aranžman moglo bi se reći: Ti svoje uradi, a ja ću svoje. Nije to više jednostrani odnos. Život je već naučio ozbiljnog mladog kadeta iz Indijane da ovom Bogu treba nešto i ponuditi, ako hoćeš da budeš siguran da će Bog poštovati svoju stranu pogodbe.
<BR>&nbsp;&nbsp;&nbsp;&nbsp;&nbsp;Dve godine ide Vernon redovno u tu kapelu, najmanje dvaput nedeljno. U njoj se ne predaje stvarnom religioznom obožavanju; kontaktira on i sa jednim svetovnim Bogom, sa bogom koji čita Njujork Tajms i Volstrit Džorna. Njih dvojica diskutuju o nekim stvarima. Vernon ga podseća da svoj deo pogodbe on, Vernon, postojano ispunjava, zahvaljujući se i Njemu što i On, sa svoje strane, održava dogovoreno. Ali, baš nikad ni reč ne progovaraju o Džoani Kar. Nije važna Džoana. Čitav posao je samo između kadeta Vernona Vintersa i Boga.
<BR>&nbsp;&nbsp;&nbsp;&nbsp;&nbsp;Hvalite Njega, svi vi koji ste na nebu.
<BR>&nbsp;&nbsp;&nbsp;&nbsp;&nbsp;Dok je došao čas da se začuje i ovaj, treći stih himne, komandant se već bio sagnuo, nesvesno, tako duboko da je maltene dotakao čelom pod. U srcu je znao koje će biti sledeće stanice na ovom njegovom duhovnom putovanju. Evo ga, naime, u blizini libijske obale, kako u molitvi izgovara one grozne reči kojima traži smrt i uništenje za Gadafijevu porodicu. Dok je poručnik Vinters sazrevao, i Bog se menjao. Bog je sada funkcioner, predsednik nečeg većeg od jedne države, admiral, sudija, malčice dalek, ali ipak, u trenucima stvarne potrebe, dostupan.
<BR>&nbsp;&nbsp;&nbsp;&nbsp;&nbsp;Međutim, Bog je izgubio onu svoju sklonost da oprašta sve redom. Strog je taj Bog, hoće da sudi. Ubiti jednu arapsku devojčicu nije isto što i izazvati požar na placu naspram kuće porodice Smit. Vintersov Bog sada traži od njega da za svaki svoj postupak prihvati ličnu odgovornost. Ima, ima i nekih grehova koji su praktično neoprostivi; ima postupaka tako groznih da čovek posle može čekati nedeljama, mesecima, ili čak godinama u predsobljima Njegovog dvorca pre nego što On pristane da čak i sasluša tvoju molbu za milost i oproštaj.
<BR>&nbsp;&nbsp;&nbsp;&nbsp;&nbsp;Komandant se ponovo priseti kako Ga je očajnički tražio posle one grozne večeri kad je, sedeći na kauču pokraj svoje žene, gledao na kasetu nasnimane vesti o bombardovanju Libije. A Beti - tako se ponosila njime. Snimila sve delove vesti sa Si-Bi-ES-a posvećene tom okršaju u Severnoj Africi, a onda ga iznenadila, dan posle njegovog povratka u Norfolk, prikazavši mu sve to. Tek tada je Vinters sagledao puni užas svog čina. Boreći se da ne povraća, dok je kamera prikazivala užasne posledice eksplozija projektila koji su bili ispaljeni sa njegovih aviona, Vinters je teturavim koracima izašao na noćni vazduh, sam, i lutao do zore.
<BR>&nbsp;&nbsp;&nbsp;&nbsp;&nbsp;Tražio je Njega. Desetak puta tokom sledeće tri godine ovaj se ritual ponavljao: luta Vinters čitave noći, naizmenično pešači i moli se, u nadi da će videti neki znak da je On čuo komandantove molitve. U tim noćima, zvezde i mesec iznad njega bili su veličanstveni. Ali ni zvezde ni mesec oproštenje nisu mogli dati, niti doneti mir njegovoj namučenoj duši.
<BR>&nbsp;&nbsp;&nbsp;&nbsp;&nbsp;Oca, Sina i Svetoga Duha svi nek vole
<BR>&nbsp;&nbsp;&nbsp;&nbsp;&nbsp;I tako je za komandanta Vintersa Bog postao tama, vakuum. U onim retkim prilikama kada se, posle toga, molio, nije više imao nikakvu mentalnu sliku Boga, nikakvu Njegovu sliku u svom umu. Samo mrak, praznina, crnilo. Do ovog trenutka. I kleči sada Vinters pred cilindrom, sluša završni stih te crkvene pesme-pohvalnice, moli Boga da mu oprosti što je sumnjao, što je čeznuo za Tifani Tomas, i što je, uopšte, bio lišen usmerenja, kad, eto eksplozije svetlosti u Vintersovom duhovnom oku. Bog mu se obraća! Najzad mu Bog daje znak!
<BR>&nbsp;&nbsp;&nbsp;&nbsp;&nbsp;Nije to onakav znak za kakvim je Vinters ranije tragao; naime, dokaz da je Bog konačno komandantu oprostio, i njegova pokajanja prihvatio, nego je nešto bolje, mnogo, mnogo bolje. Ta eksplozija svetlosti u Vintersovom umu, to je zvezda: jedna solarna peć koja iz vodonika iskiva helijum. Njegova mentalna kamera se, kontrazumom, naglo udaljava, tako da Vinters sad već može videti planete oko te zvezde, a na nekim planetama i znake inteligencije. U dalji ima još zvezda i planeta. Ima samo u ovj jednoj galaksiji zvezda na milijarde, a dalje, iza mamutskih praznina kojima su galaksije razdvojene, ima još i još takvih ogromnih zbirki zvezda i planeta i živih bića - proteže se to ka neshvatljivim daljinama, u svim pravcima.
<BR>&nbsp;&nbsp;&nbsp;&nbsp;&nbsp;Vintersovo telo se trese od radosti, oči su mu prepune suza, jer sada uviđa koliko je Bog, u potpunosti, uslišio njegove molitve. Ne bi ni bilo dovoljno da je Bog jednostavno otkrio Vintersu činjenicu da mu je oprošteno. Ne, ovaj Gospod svega zamislivog, čija vladavina obuhvata hemikalije uzdignute do svesti na milionima svetova u jednom ogromnom, neizbrojivom univerzumu, ovaj Bog stvarno svemoćni i sveprisutni, učinio je i više od onoga što je Vinters u molitvama tražio. Prikazao je Vintersu jedinstvo svega. Nije ograničio Sebe samo na poslove jedne individue na jednoj maloj, beznačajnoj plavoj planeti koja kruži oko običnog žutog sunca u jednom od spiralnih krakova galaksije Mlečni put; pokazao je Vintersu i na koji način je ta rasa, sa svojom količinom inteligencije i duhovnosti, u vezi sa svakim delićem svakog atoma u Njegovom veličanstvenom carstvu.
<BR>
<BR>&nbsp;&nbsp;&nbsp;&nbsp;&nbsp;Dok je Nik išao kroz salu prema komandantu Vintersu, pojačaše se po amplitudi i povisiše po frekvenciji oni isprekidani zvuci iza zidova. Na drugoj strani sobe, iza cilindra, u blizini jedne od većih pomoćnih mašina, otvoriše se jedna vrata. Kroz njih u sobu upuzaše, krećući se kao crvi, dva tepiha. Odmah za njima nastupiše dvojica tutora, a iza njih četiri gusenične platforme. Platforme su prenosile svežnjeve nekog građevinskog materijala. Svaki od tutora povede po dve platforme u po jedan ugao dvorane, gde počeše da konstruišu bezbedne uporišne grede koje će cilindru davati oslonac.
<BR>&nbsp;&nbsp;&nbsp;&nbsp;&nbsp;Dva tepiha priđoše Niku i suočiše se s njim na sredini dvorane. Uzdižući se na rubove, nagnuše se prema onom izlazu koji je vodio ka okeanu. "Saopštavaju nam da je vreme da idemo", reče Kerol dok su ona i Troj prilazili Niku.
<BR>&nbsp;&nbsp;&nbsp;&nbsp;&nbsp;"Razumem ja to", odgovori Nik. "Ali još nisam spreman da odem." On se okrete Troju. "Postoji li u ovoj igri ikakvo iks-dugme?" upita on. "Dobro bi mi došla jedna pauza."
<BR>&nbsp;&nbsp;&nbsp;&nbsp;&nbsp;Troj se nasmeja. "Ne bih rekao da postoji, profesore. A nema ni načina da sačuvamo postignute rezultate u igri, pa u slučaju propasti da od tog mesta pokušamo nanovo."
<BR>&nbsp;&nbsp;&nbsp;&nbsp;&nbsp;Nik je izgledao kao da je duboko zamišljen. Tepisi su ih i dalje pozivali pokretima. "Idemo Nik", reče Kerol uhvativši ga za mišicu. "Idemo pre nego što se ovi naljute."
<BR>&nbsp;&nbsp;&nbsp;&nbsp;&nbsp;Iznenada Nik zakorači prema jednom od tepiha i pruži zlatastu kolevku ka njemu. "Evo ti", reče on, "uzmi ovo i stavi tamo gde su i ostale kolevke, u taj cilindar, gde i treba da bude." Tepih se trže unazad, pa se presavi po svojoj uzdužnoj osi; mahnu potom vrhom tamo-amo, sastavi svoje dve vertikalne strane, i usmeri se ka Niku.
<BR>&nbsp;&nbsp;&nbsp;&nbsp;&nbsp;"Ne treba mi narukvica da bih protumačio taj gest", primeti Troj. "Tepih ti jasno govori da nosiš trozubac natrag na svoj brod."
<BR>&nbsp;&nbsp;&nbsp;&nbsp;&nbsp;Nik ćutke klimnu glavom, i ostade nem nekoliko trenutaka. "Je l' ovo jedini?" upita on posle Troja. Troj, međutim, nije razumeo pitanje. "Je li ovo jedini paket sa semenom namenjen Zemlji?" upita Nik ponovo.
<BR>&nbsp;&nbsp;&nbsp;&nbsp;&nbsp;"Mislim da jeste", odgovori Troj posle jednog trenutka oklevanja. Posmatrao je Nika zbunjenog izraza na licu.
<BR>&nbsp;&nbsp;&nbsp;&nbsp;&nbsp;U međuvremenu se nivo aktivnosti u dvorani znatno povisio. Dok je komandant Vinters, vukući noge, išao kroz opštu vrevu prema trojici, tutori i platforme su u uglovima žurno nešto gradili; iza zidova se čulo premeštanje opreme, a muzika orgulja se pojačavala i dobijala neke nove, malčice preteće tonove. Sem toga, iznad njih se, pod svodovima odmotavao nekakav ogroman pokrivač nalik na čarapu, obložen nekim mekim, savitljivim materijalom, i počeo se polako spuštati i navlačiti na cilindar. Komandant Vinters je, ne sakrivajući zaprepašćenje, zurio po sobi. Još u srcu vedar i zadovoljan zbog lepote i intenziteta svoje epifanije, nije obraćao mnogo pažnje na razgovor što se nastavljao pokraj njega.
<BR>&nbsp;&nbsp;&nbsp;&nbsp;&nbsp;"Moraju ovo da ponesu sa sobom", govorio je Nik živo Troju i Keroli. "Zar ne uviđate? To je važnije sada kad znam da unutra ima i ljudskog semena. Naša deca neće imati nikakvu šansu."
<BR>&nbsp;&nbsp;&nbsp;&nbsp;&nbsp;"Ali oni su bili tako divni, tako pametni", primeti Kerol. "Ti tu decu nisi gledao kao mi. Ne mogu da poverujem da bi ta deca ikada nanela zlo ikome ili ičemu."
<BR>&nbsp;&nbsp;&nbsp;&nbsp;&nbsp;"Ne bi nas oni uništili namerno", ubeđivao ju je Nik. "To bi se jednostavno dogodilo samo od sebe."
<BR>&nbsp;&nbsp;&nbsp;&nbsp;&nbsp;Tepisi počeše da poskakuju. "Znam, znam", reče im Nik, pružajući im opet kolevku. "Želite da odemo. Ali najpre me, molim vas, saslušajte. Pomogli smo vam, a sada ja tražim da vi pomognete nama. Bojim se onoga što bi moglo biti u ovom paketu, bojim se da će to, možda, narušiti tananu ravnotežu na našoj planeti. Mi smo, kao rasa, napredovali sporo, sa mnogo skokova unapred, ali i zastoja, a naši koraci unazad bili su maltene isto tako mnogobrojni kao i oni usmereni napred. Šta god da je u ovome, moglo bi dovesti naš budući razvoj u opasnost. I možda ga, čak, i sasvim zaustaviti."
<BR>&nbsp;&nbsp;&nbsp;&nbsp;&nbsp;Aktivnost u dvorani nastavljala se sa nesmanjenom žestinom. Na Nikov govor nestrpljivi tepisi nisu primetno reagovali. Sada su, na smenu, odlazili prema izlazu, za slučaj da glupa ljudska bića još nisu shvatila poruku. Nik molećivo pogleda Kerol. Ona mu uzvrati pogled i osmehnu se. Nekoliko sekundi kasnije priđe mu i dohvati ga za ruku. Kada je počela da govori, njihove se oči opet na tren sretoše, i Nik u njima vide jedan novi izraz, blizak divljenju.
<BR>&nbsp;&nbsp;&nbsp;&nbsp;&nbsp;"On je u pravu, znate", reče Kerol, obraćajući se paru tepiha. "Niste dovoljno pažljivo razmislili o posledicama ove svoje misije. Ranije ili kasnije doći će do međudejstva vaših specijalnih embriona i ljudskih bića koja već žive na ovoj planeti, a onda će nastupiti katastrofa. Ako paket sa semenom bude pronađen u ranoj fazi razvoja vaših nadljudi, sigurna sam da će se Zemljani osećati primoranim da ga unište. A kako bi drugačije, uopšte, mogli reagovati? Razmere pretnje možda nisu u celoti poznate, ali lako je uvideti da bića koja su nadvasionci genetski obradili predstavljaju nesavladiv problem za sadašnje stanovništvo ove planete."
<BR>&nbsp;&nbsp;&nbsp;&nbsp;&nbsp;Troj je stajao neposredno iza Nika i Kerol, i pažljivo slušao njene reči. Oko njega su se nastavljale pripreme za lansiranje. Tutori i platforme već su izgradili dva para stubova koji će tokom lansiranja biti povezani sa cilindrom radi minimalizovanja vibracija. Više se nisu mogle videti zlataste kolevke u cilindru; pokrivač je bio navučen gotovo do poda.
<BR>&nbsp;&nbsp;&nbsp;&nbsp;&nbsp;"... I zato, ako ne odnesete ovaj zlatni paket sa sobom, da ga eventualno položite na neki drugi svet na kojem još nema inteligencije, doći će do nepotrebne pogibije. Ili će vaši embrioni biti satrveni pre nego što sazru, ili će ovdašnji živalj, poput nas biti progutan, ako ne i odmah poubijan, od strane sposobnijih bića koja ste vi odgajili. A to baš ne izgleda kao pošteno uzvraćanja za naš trud."
<BR>&nbsp;&nbsp;&nbsp;&nbsp;&nbsp;Kerol zastade. Gledala je kako se četiri čudna konopca pružaju iz vrha i iz dna cilindra, krivudaju kroz vazduh, i pričvršćuju za stubove u uglovima sobe. Tepisi su pokazivali sve veću uznemirenost. Dvojica tutora dovršiše svoju predlansirnu proceduru, a onda se naglo okrenuše ka mestu gde su stajala četiri ljudska bića, i krenuše na njih.
<BR>&nbsp;&nbsp;&nbsp;&nbsp;&nbsp;Kerol čvršće stisnu Nikovu ruku. "Možda je istina da je proces našeg prirodnog razvitka spor i ne u svemu zadovoljavajući", nastavi ona; gledala je kako im se strašni tutori brzo primiču, i u njen glas se poče uvlačiti strah. "Nesumnjiva je istina da mi, ovdašnja ljudska bića, činimo greške, i kao pojedinci i kao grupe. Međutim, ne možete prevideti činjenicu da je taj nesavršeni proces ipak proizveo nas, a da smo mi imali dovoljno dalekovidosti, ili saosećanja, ili kako god već želite to da nazovete..."
<BR>&nbsp;&nbsp;&nbsp;&nbsp;&nbsp;"Stanite", povika Troj silovito. On dograbi kolevku iz Nikovih ruku i skoči u susret jednome od zastrašujućih tutora. Trenutak potom, našao se na samo nekoliko centimetara udaljenosti od dva pipka koja su razmahivala svojim oštrim alatkama na krajevima, preteći da ga poseku. "Stanite", povika on opet. Začudo, sva aktivnost odjednom prestade. Tepisi i tutori ostadoše nepomični, prestadoše i zvuci u zidovima čak i muzika orgulja. "Od svih nas", reče Troj jakim glasom, glave zabačene, govoreći kao svodovima, "ja ponajbolje znam kakav je cilj vaše misije. I najviše mogu da izgubim preporučujući vam da odustanete od ovog dela misije. Ali slažem se sa svojim prijateljima."
<BR>&nbsp;&nbsp;&nbsp;&nbsp;&nbsp;Troj skide narukvicu, a onda dramatičnim pokretom zabi i narukvicu i kolevku duboko u tutorevo telo. Imao je osećaj da je zavukao ruku u zdelu punu vrućeg testa za hleb. Ispustivši oba predmeta, on izvuče ruku. Tutor se nije ni pomakao. Narukvica i kolevka ostadoše u tutorovom telu, tačno tamo gde ih je Troj ostavio.
<BR>&nbsp;&nbsp;&nbsp;&nbsp;&nbsp;"Od samog početka uviđao sam da mi je narukvica, koju ste mi dali, podarila posebne moći, svojstva koja nisu moja prirodna svojstva. Razumeo sam, ne znajući pojedinosti, da će uslediti znatna, i trajna, nagrada za to što vam pomažem. Pomislio sam, čak, da će konačno, konačno, Troj Džeferson postati, na ovom svetu, neko od posebne važnosti."
<BR>&nbsp;&nbsp;&nbsp;&nbsp;&nbsp;Troj prođe pored zapanjenog komandanta Vintersa, koji je događaje pratio sa mirnom isključenošću, i stade uz Nika i Kerol. U dvorani je vladala savršena tišina. "Kada je moj brat, Džejmi ubijen", poče Troj opet, sada tihim glasom, "zakleo sam se da ću učiniti sve što bude potrebno da bih ostavio svoj trag u društvu. Tokom dve godine lutao sam po čitavoj ovoj državi, ali sam glavninu vremena provodio sanjareći. Svaki moj san završavao se na isti način. Ja bih nešto otkrio, nešto novo i zemljotresno, i postao preko noći bogat i slavan."
<BR>&nbsp;&nbsp;&nbsp;&nbsp;&nbsp;Troj uputi Kerol hitri poljubac i namignu. "Volim te, anđele", reče on. "I tebe, profesore." Posle toga, Troj se okrete da pogleda pokriveni cilindar. "Kad sam, u četvrtak popodne, odlazio odavde, bio sam tako uzbuđen da se nisam mogao uzdržati. Neprestano sam govorio: 'Sranje, Džefersone, evo, to je to. Bićeš najvažniji čovek u istoriji ovog jebenog sveta.'"
<BR>&nbsp;&nbsp;&nbsp;&nbsp;&nbsp;Troj zastade. "Ali tokom ova poslednja tri dana saznao sam nešto veoma važno", nastavi on, "nešto o čemu većina nas verovatno nikad i ne razmišlja. A to je: da je proces važniji nego konačni rezultat. Važnije je ono što naučiš dok sanjaš, ili planiraš, ili radiš da bi se domogao nekog vrednog i bitnog cilja, nego samo stizanje na cilj. I zato vi, narode, sad morate učiniti ono što su od vas moji prijatelji zatražili.
<BR>&nbsp;&nbsp;&nbsp;&nbsp;&nbsp;Znam da ste mi vi, Vanzemaljci, tokom nekoliko poslednjih minuta, pokušavali da objasnite kroz tu narukvicu koju ste mi ponudili da je doživotno zadržim, da će novi ljudi, koje ćete ovde ostaviti, povesti nas, primitivce, u divnu, smelu eru. To može biti istina. Slažem se, takođe, da bi nam izvesna pomoć dobro došla i da je naš rod pun predrasuda, sebičnosti, i svakojakih drugih problema. Ali ne možete nam vi jednostavno dati odgovore. Ako ne budemo izvukli korist iz sopstvene borbe da se unapredimo, ako ne budemo prošli kroz proces savladavanja sopstvenih slabosti, neće biti fundamentalne promene u nama, starim ljudskim bićima. Nećemo postati bolji. Postaćemo građani drugog reda, sledbenici u jednoj budućnosti koja će nastajati prema vašim planovima i vizijama. Zato, nosite sa sobom svoja savršena ljudska bića odavde i pustite nas da se snalazimo sami. Zaslužujemo tu šansu."
<BR>&nbsp;&nbsp;&nbsp;&nbsp;&nbsp;Kad je Troj završio, u dvorani je još nekoliko sekundi vladala nepomičnost. Onda se tutor koji je stajao ispred Troja trže u stranu, i pođe. Troj se spremi da odbije napad. Ali tutor je pošao prema izlazu koji se nalazio blizu cilindra. Kolevka i narukvica u tutorevom telu još su bili vidljivi.
<BR>&nbsp;&nbsp;&nbsp;&nbsp;&nbsp;"U redu, ekipo", uzviknu Troj srećno. Nik i Kerol se zagrliše. Troj povede komandanta Vintersa za ruku. Dok su izlazili, njih četvoro se okrenuše da poslednji put pogledaju tu veliku prostoriju. Pri tom, konačnom, razgledanju, svako od njih je dvoranu sagledao u odrednicama svojih sopstvenih zapanjućih iskustava. Iza zidova opet krenuše oni zvuci. Tepisi, platforme i tutori već su odlazili iz dvorane, u koloni, kroz ta vrata u blizini pokrivenog cilindra.
<BR>
<BR>&nbsp;&nbsp;&nbsp;&nbsp;&nbsp;Na palubi brodića bili su tek tri-četiri minuta, kad se voda ispod njih iznenada snažno uskomeša. Svo četvoro bili su čudnovato tihi. Osujećeni poručnik Ramirez šetkao se po palubi pokušavajući da navede nekoga da mu kaže šta se pod vodom dogodilo. Čak ni komandant Vinters nije na njega obraćao pažnju, a na njegova pitanja samo je odmahivao glavom ili davao jednostavne odgovore.
<BR>&nbsp;&nbsp;&nbsp;&nbsp;&nbsp;Bili su sigurni da će svemirski brod uskoro poleteti. Nisu imali u vidu da će brod najpre blago otklizati u stranu iz te oblasti, da ih prilikom izbijanja iz vode i poletanja u nebeske visine ne bi potopio ogromnim talasom. Voda još minutima ostade nemirna. Svi su osmatrali okean, tražeći neki znak prisustva letelice.
<BR>&nbsp;&nbsp;&nbsp;&nbsp;&nbsp;"Gledajte", povika komandant Vinters uzbuđeno, pokazujući ka džinovskoj srebrnoj ptici koja se dizala u nebo pod uglom od oko četrdeset pet stepeni, udaljavajući se od ranojutarnjeg sunca. Njen uspon bio je u početku spor, a zatim se naglo ubrza. Nik, Kerol i Troj, gledajući taj prizor dostojan strahopoštovanja, čvrsto stisnuše jedni drugima ruke. Vinters priđe toj trojci i stade uz njih. Trideset sekundi kasnije letelica nestade iznad oblaka. Nikakav zvuk nije stigao ni tad, ni kasnije.
<BR>&nbsp;&nbsp;&nbsp;&nbsp;&nbsp;"Fantastično", reče komandant Vinters.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
