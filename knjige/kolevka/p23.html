<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Kada je Nik, posle susreta sa Amandom i Gretom, ušao u svoju kuću u gradu, ono što najpre ugleda bilo je da njegov indikator poruka žmirka. On stavi torbu sa trozupcem u orman i uključi 'elektronsku sekretaricu'. Na malom monitoru, sa ekranom od imao samo sedam i po centimetara, pojavi se Džulijana. Nik se nasmeši. Uvek mu je sve poruke, pa i najsitnije, ostavljala u video-tehnici.
<BR>&nbsp;&nbsp;&nbsp;&nbsp;&nbsp;"Nik, žao mi je da ti to javljam, ali oni koji su vas bili iznajmili za Tampu za sutra i nedelju, upravo su pozvali i otkazali. Rekli su da su čuli vremensku prognozu, koja predviđa oluju sa grmljavinom. Ipak, ne gubite baš sve, jer vam ostaje njihov depozit." Ćutala je dva-tri sekunda. "Inače, Linda i Korin i ja idemo večeras kod Aljkavog Džoa, da čujemo Endži Ledervud. Što ne svratiš da se pozdravimo? Čak bi se moglo desiti da ti platim jedno piće."
<BR>&nbsp;&nbsp;&nbsp;&nbsp;&nbsp;E, sranje, reče Nik u sebi. Te pare su mi baš bile potrebne. A i Troju. On automatski iskuca Trojevo ime na maloj tastaturi pokraj telefona, i sačeka da Troj digne slušalicu i pritisne video-prekidač.
<BR>&nbsp;&nbsp;&nbsp;&nbsp;&nbsp;"Ooo, zdravo, profesore. Šta radiš ovog divnog dana u tropskom predelu?" Troj je, kao i obično, bio dobro raspoložen. Niku nikako nije bilo jasno kako iko može biti neprekidno u tako dobrom raspoloženju.
<BR>&nbsp;&nbsp;&nbsp;&nbsp;&nbsp;"Imam loše vesti i loše vesti, prijatelju moj", reče Nik. "Prvo, Amanda Vinčester kaže da je naš trozubac moderan i da gotovo sigurno nije deo nikakvog drevnog blaga. Ja u to, međutim, nisam sasvim uveren. Ipak, stvar ne izgleda obećavajuće. Drugo, i verovatno u kratkoročnom smislu važnije: otkazali nam najam. Nemamo posao za vikend."
<BR>&nbsp;&nbsp;&nbsp;&nbsp;&nbsp;"Auuuh", jeknu Troj, i njegovog lice se namršti. "Iz tog zaista proističu neki problemčići." Na trenutak se činilo da Troj ne zna šta bi dalje kazao. Ali onda se opet javi onaj normalni Troj, sa vedrim osmehom. "Hej, profo, imam ideju. Pošto sad obojica nemamo šta da radimo popodne, što ne bi svratio ovamo, u senatorijum 'Džeferson', na krompiriće i pivo? I inače sam hteo nešto da ti pokažem." Njegove oči su svetlucale.
<BR>&nbsp;&nbsp;&nbsp;&nbsp;&nbsp;Nik bi inače ovu ponudu odbio i proveo popodne čitajući Madam Bovari. Ali pre podne je već bilo pretrpano emocijama, i Nik je bio bolno svestan da mu je potrebno malo veselja. On se, samo u sebi, osmehnu. Troj je zaista smešan stvor. Popodne provedeno u pijuckanju i zezanju - zvuči privlačno. Sem toga, već četiri meseca taj Troj radi za njega, a još nijednom se nisu samo družili. Mnoge sate proveli su radeći zajedno na brodiću, ali Nik nijednom nije otišao u Trojev stan. "Važi", začu Nik samog sebe kako odgovara, "na programu si. Ja donosim klopu, ti spremi pivo. Vidimo se kroz dva'es - tri'es minuta."
<BR>&nbsp;&nbsp;&nbsp;&nbsp;&nbsp;Kad je Nik zaustavio kola ispred male dupleks kuće u jednom od najstarijih delova Ki Vesta, i Troj je upravo dolazio. Očigledno je otpešačio do obližnje prodavnice, jer je nosio veliku kesu od smeđe hartije, a u njoj tri pakovanja sa po šest konzervi piva. "Ovo bi trebalo da nam izdrži tokom popodneva." Pozdravljajući Nika, namignu mu i povede ga do svojih prednjih vrata. Na vrata je trakom bio zalepljen list hartije sa natpisom: PROFO - VRAĆAM SE ODMAH - TROJ. Troj ga sad skide i posegnu rukom ka jednom malom ispustu iznad vrata da nađe ključ.
<BR>&nbsp;&nbsp;&nbsp;&nbsp;&nbsp;Nik se nikada do tog trenutka nije zapitao kako bi Trojev apartman mogao izgledati. Ali i da jeste, ni slučajno ne bi zamislio dnevnu sobu u kakvu ga sad Troj uvede. Bila je uredno nameštena, u stilu koji bi se jedino mogao nazvati stilom baka iz davnih vremena. Šaroliki skup starih kaučeva i fotelja nakupovanih na komšijskim garažnim rasprodajama (sve različitih boja, što Troju nije bilo važno, jer su za njega komadi nameštaja bili predmeti sa čisto funkcionalnom, a ne dekorativnom ulogom) bio je raspoređen u pravougaonik, sa dugim drvenim kafe-stočićem u sredini. Primerci nekoliko raznih elektronskih i video časopisa bili su uredno naslagani na tom stočiću. Sobom je dominirao supermoderni zvučni sistem čije su četiri visoke zvučne kutije bila pažljivo smeštene u uglove, tako da se sav zvuk morao fokusirati prema središtu sobe. Čim uđoše, Troj ode do kompakt-diska na vrhu police sa stereo-opremom i uključi ga. Sobu ispuni divno bogat glas neke crnjkinje, uz pratnju klavira i gitare.
<BR>&nbsp;&nbsp;&nbsp;&nbsp;&nbsp;"To je Endžin novi album", objasni Troj, dodajući Niku jedno otvoreno pivo. Dok je Nik razgledao sobu, Troj ode do kuhinje i do frižidera, i potom se vrati. "Njen agent misli da će taj album biti zlatan. 'Ljubavna pisma' su za malo promašila zlato, ali su joj ipak donela četvrt miliona. Ne računajući pare sa turneje."
<BR>&nbsp;&nbsp;&nbsp;&nbsp;&nbsp;"Sećam se da si mi rekao da je poznaješ", reče Nik, potegnuvši dug gutljaj piva. On odšeta preko sobe, do kutije pokraj stereo-police; u kutiji je bilo nekih šezdeset ili sedamdeset diskova, uredno složenih. Na vrhu, jedna otvorena omotnica za kompakt-disk, a na njenoj prednjoj strani fotografija divne mlade crnkinje sa blagim osvetljenjem pozadi. Na sebi je imala dugu, tamnu koktel-haljinu. Naslov albuma bio je 'Uspomene na očaravajuće noći'. "Je l' ima još nešto da se ispriča o gospođici Ledervud?" upita Nik, podigavši pogled ka Troju. "U pitanju je dama veličanstvenog izgleda, ako mene pitaš."
<BR>&nbsp;&nbsp;&nbsp;&nbsp;&nbsp;Troj mu priđe. Programirao je uređaj da pusti odmah osmu pesmu na albumu. "Mislio sam da nikad nećeš pitati", odvrati on sa širokim osmehom. "Ova pesma to govori, verovatno, najbolje." Nik sede na jednu od neobičnih fotelja i poče da sluša nežnu baladu, sa mekim pozadinskim ritmom. Naslov pesme bio je 'Dozvoli da se ja brinem o tebi, dragi'. Bila je to priča o talentovanom ljubavniku koji je pevačicu navodio na smeh i u kući i u postelji. Dobro su se slagali, bili su prijatelji. Ali on nije mogao da razgovara o trajnom vezivanju, jer još nije uspeo u životu. Zato ga u poslednjoj strofi pevačica poziva da proguta svoj ponos i da joj dopusti da mu ona olakša situaciju.
<BR>&nbsp;&nbsp;&nbsp;&nbsp;&nbsp;Nik pogleda Troja, pa preokrenu oči, ujedno vrteći glavom levo-desno. "Džefersone, teško je s tobom", reče on. "Nikad ne znam da li govoriš istinu li se oberučke gađaš sranjem."
<BR>&nbsp;&nbsp;&nbsp;&nbsp;&nbsp;Troj se nasmeja i ustade sa kauča. "Ali, profesore", pobuni se on "tako je zanimljivije." Zatim priđe i uze od Nika praznu pivsku konzervu. "Teško ti da poveruješ, a?" reče on, i dalje se osmehujući, ali sad gledajući pravo u Nika. "Da tvoj smešni crni prvi oficir ima u sebi i ponešto što još nisi video."
<BR>&nbsp;&nbsp;&nbsp;&nbsp;&nbsp;Troj se okrete i ode ka kuhinji. Nik ga je čuo kako otvara konzerve piva i sipa pržene krompiriće u zdelu. "Pa, dobro", povika Nik, "ja čekam. Istrkeljaj."
<BR>&nbsp;&nbsp;&nbsp;&nbsp;&nbsp;"Pet godina se Endži i ja poznajemo", odazva se Troj iz kuhinje. "Kad smo počeli da izlazimo, imala je samo devetnaest godina i bila krajnje naivna kad je reč o životu. Jedne noći bili smo ovde, u ovom stanu, bilo je to odmah posle mog useljenja, i slušali smo jedan album Vitni Hjuston. Kad, Endži poče da peva."
<BR>&nbsp;&nbsp;&nbsp;&nbsp;&nbsp;Troj se vrati u dnevnu sobu. Zdelu sa raznovrsnim prženim krompirićima stavi na kafe-stočić, pa sede na fotelju pored Nika. "I kao što kažu u Holivudu, ostalo je istorija." On raširi ruke. "Predstavio sam je vlasniku jednog ovdašnjeg noćnog kluba. U roku od samo godinu dana, imala je ugovor za snimanje ploče, a ja sam imao problem. Bila je moja ženska. Ali nisam imao dovoljno para da održim korak s njom." Troj se, za njega netipično, ućuta tokom nekoliko sekundi. "Odista je sranje kad čovek zbog ponosa mora da gazi svoja osećanja prema jedinoj ženi koju je ikada voleo."
<BR>&nbsp;&nbsp;&nbsp;&nbsp;&nbsp;Nik, na svoje iznenađenje, uvide da ga je dirnulo ovo Trojevo priznanje o ličnom životu. On se nagnu napred i potapša Troja po ramenu, gestom razumevanja. Troj brzo promeni temu. "A ti, profesore? Koliko slomljenih srdaca imaš okačenih u svom ormanu? Video sam kako te gledaju Džulijana, Korin, pa čak i Greta. Što se ti nisi oženio?"
<BR>&nbsp;&nbsp;&nbsp;&nbsp;&nbsp;Nik se nasmeja i poteže pivo. "Hriste, ovo mora da mi je srećan dan. Znaš li, Džefersone, da si druga osoba danas koja mi postavlja pitanje o mom ljubavnom životu. A prva je bila žena od sedamdeset godina."
<BR>&nbsp;&nbsp;&nbsp;&nbsp;&nbsp;Nik otpi još piva. "Kad već pomenu Gretu", nastavi on, "naleteo sam na nju jutros - ali ne slučajno. Čekala me je dok sam pričao sa Amandom. Znala je da smo juče našli nešto, i htela je da pregovara o uortačenju. Znaš li išta o tome?"
<BR>&nbsp;&nbsp;&nbsp;&nbsp;&nbsp;"Dabome da znam", odgovori Troj nemarno. "Mora da ju je Homer slao da nas špijunira. Noćas, kada sam završio sa brodom, čekala je da me muva da nešto kažem. Gledala te je kako odlaziš sa sportskom torbom, pa je ili nagađala, ili znala, da smo nešto našli. Nisam joj ništa rekao, ali ni poricao. Seti se da je Elen gledala kako Kerol i ja prolazimo kroz direkciju marine sa svom onom šljaštećom opremom."
<BR>&nbsp;&nbsp;&nbsp;&nbsp;&nbsp;"Da, znam", prihvati Nik, "i stvarno nisam ni očekivao da ćemo stvar zadržati sasvim ispod pokrivača za večita vremena. Samo bih želeo da nađemo još blaga, ako ga ima, pre nego što špijunčine počnu da vrebaju na svaki naš pokret."
<BR>&nbsp;&nbsp;&nbsp;&nbsp;&nbsp;Ćutke nastaviše da piju pivo. "Ama, uspeo si da izvrdaš moje pitanje", reče najzad Troj sa osmehom nevaljalca. "Govorili smo o ženama. Kako to da tip poput tebe, zgodan, obrazovan, i reklo bi se ne peder, nema stalnu žensku?"
<BR>&nbsp;&nbsp;&nbsp;&nbsp;&nbsp;Nik je jedan trenutak razmišljao. Proučavajući Trojevo prijateljsko, dobronamerno lice, on odluči da se baci u neizvesnost. "Ne znam zapravo, Troje", odgovori on ozbiljno, "ali mislim da ih možda teram od sebe. Svakoj nađem neku manu, da bih imao izgovor." Nova ideja mu, puzeći, uđe u svest. "Možda se ja to, na neki način, svetim. Pitao si o slomljenim srcima? U mom ormanu najveće slomljeno srce je moje sopstveno. Pokidala ga je na komade, kad sam bio klinac, jedna ženska koja me se verovatno više i ne seća."
<BR>&nbsp;&nbsp;&nbsp;&nbsp;&nbsp;Troj ustade iz fotelje i priđe uređaju da promeni muziku. "Slušaj nas dvojicu", dobaci on vedrim tonom, "kako se borimo sa beskrajnom složenošću ženskog roda. Neka one ostanu zauvek lude, misterione i divne. I, uzgred rečeno, profesore", Trojev karakteristični široki osmeh se vratio, "ovu temu sam pokrenuo da bih te upozorio. Ako se ne varam, ona reporterka te ima na nišanu. Ona voli izazove. A ti si joj dosad davao samo negativne signale. Najblaže rečeno."
<BR>&nbsp;&nbsp;&nbsp;&nbsp;&nbsp;Nik, ponet talasom energije, iskoči iz fotelje. "Odoh ja po još jedno pivo, dobri moj čoveče. Sve do ovog tenutka mislio sam da razgovaram sa nekim ko je uviđavan i pun razumevanja. Sad nalazim da, umesto toga, razgovaram sa nekim glupim crncem koji misli da je reč 'čmar' način tepanja." Ušavši u kuhinju da uzme još krompirića, on nakratko zastade. "Inače", povika on prema Troju ne prestajući da žvaće krompiriće, "preko telefona si rekao da hočeš nešto da mi pokažeš. Je l' to bio album Endži Ledervud, ili nešto drugo?"
<BR>&nbsp;&nbsp;&nbsp;&nbsp;&nbsp;Kada se Nik vraćao sa pivom, Troj ga presrete u hodniku. "Nije", reče on iskreno, "reč je o nečem drugom. Ali, hteo sam najpre da malo popričam s tobom, da budem siguran... pa, ne znam baš zbog čega. Recimo, da bih se uverio da me nećeš omalovažavati."
<BR>&nbsp;&nbsp;&nbsp;&nbsp;&nbsp;"O čemu ti pričaš?" upita Nik, malčice u nedoumici.
<BR>&nbsp;&nbsp;&nbsp;&nbsp;&nbsp;"Nalazi se ovde", odgovori Troj, kuckajući po jednim zatvorenim vratima u hodniku, koja su bila tačno na suprotnoj strani od vratiju dnevne sobe. "Moje malo stvorenje. Već više od dve godine radim na njemu, uglavnom sam - mada mi je u ponečemu pomogao Endžin umetnički nastrojen mlađi brat, Leni - a sad bih želeo da ti to isprobaš." Osmehnuo se. "Bićeš moj prvi alfa-tester."
<BR>&nbsp;&nbsp;&nbsp;&nbsp;&nbsp;"Šta je do đavola... Ne kapiram. Šta je alfa-tester?" Nik se mrštio pokušavajući da prati razgovor. Dva brza piva na prazan stomak već su izazvala blagu, neočekivanu ošamućenost.
<BR>&nbsp;&nbsp;&nbsp;&nbsp;&nbsp;"Moj pronalazak", odvrati Troj polako, da bi Nik temeljito shvatio svaku pojedinu reč. "To je jedna kompjuterska igra. Na njoj radim već blizu dve godine. A ti ćeš biti prvo strano lice koje će je igrati."
<BR>&nbsp;&nbsp;&nbsp;&nbsp;&nbsp;Nik napravi grimasu kao da je upravo zagrizao u neko posebno kiselo parče grejpfruta. "Moi?" uzviknu on. "Ja da igram kompjutersku igru, to hočeš? Ja, kod koga koordinacija ruka-oko praktično ne postoji ni kad sam dibidus trezan, ja da sednem i utepavam vanzemaljce, vrdam od bombi, ili da frcam klikere nekim frenetičnim tempom u kome mogu da uživaju samo mlađi tinejdžeri? Džefersone, jesi li sišao s uma? Ovo je Nik Vilijems, tip koga zoveš profesore, tip koji je sklon da sedi i čita knjige da bi se zabavio."
<BR>&nbsp;&nbsp;&nbsp;&nbsp;&nbsp;"Vrlo, vrlo dobro", odvrati Troj, koji se od srca smejao dok je Nik govorio. "Ti si savršen alfa-tester. Ova moja igra nije jedna od onih iz salona za zabavu koje stavljaju na probu reflekse igrača, mada u igri ima nekoliko mesta gde je tempo prilično brz. Moja kreacija jeste igra avanture. To ti je pomalo kao roman, ali s tim što igrač određuje kako će se igra završiti. Ciljam na široku publiku, i uključujem obilje neuobičajenih tehnoloških fazona. Veoma bih voleo da vidim kako ćeš reagovati."
<BR>&nbsp;&nbsp;&nbsp;&nbsp;&nbsp;Nik sleže ramenima, što Troj protumači kao gunđajući pristanak i otvori vrata iza kojih je, u 'dupleks' kući, trebalo da se nalazi glavna spavaća soba. Umesto toga, Nikove oči pozdravi gotovo fantazmagorična kolekcija elektronske opreme kojom je bilo ispunjen svaki ugao jedne prilično prostrane sobe. Nikov prvi utisak bio je da tu vlada totalni haos. Ali, kad je malo otresao glavom i nekoliko puta žmirnuo, Nik vide da ipak ima nekog reda u toj gomili indikatora, monitorskih ekrana, kablova, kompjutera i raznih nepovezanih delova. Na jednoj strani sobe bila je fotelja, udaljena oko tri metra od džinovskog ekrana. Između ove fotelje i ekrana bio je niski sto, a na njemu tastatura. Troj pokretom pozva Nika da sedne.
<BR>&nbsp;&nbsp;&nbsp;&nbsp;&nbsp;"Moja se igra zove 'Vanzemaljska avantura'" nabaci Troj uzbuđeno, "i počeće čim ja pokrenem diskove i čim ti budeš spreman pred tastaturom. Ali neke stvari ti moram reći pre nego što počneš." On kleče pokraj Nika i poče da pokazuje pojedine tipke na tastaturi. "Postoje tri bitne tipke na koje moraš misliti dok igraš. Prvo, tipka iks, koja zaustavlja časovnik. On kreće u trenutku kad počneš igru. I dok radi, ti trošiš vitalne zalihe. Jedino na ovaj način možeš da zaustaviš sat i da se sabereš, a da za to ne dobiješ kaznu. Pritiskom na iks, omogućuješ sebi da zastaneš i razmisliš.
<BR>&nbsp;&nbsp;&nbsp;&nbsp;&nbsp;Od iksa je važnija tipka es. Ovo es ti omogućuje da sačuvaš stanje na ekranu, ili, kako bi ti to rekao, da spaseš igru. U ovom času ne razumeš šta ti pričam, jer nikad ranije nisi igrao komplikovane kompjuterske igre, ali veruj mi, moraš da naučiš da redovno čuvaš stanja. Kad pritisneš es, svi parametri igre bivaju zapisani u jednu specijalnu bazu podataka, koja ima svoj jedinstveni identifikator. Posle, u bilo kom budućem trenutku, možeš da pozoveš taj identifikator i igra će krenuti opet od onog mesta koje je bilo zapamćeno, to jest sačuvano. Ovo može da ti spase život. Ako u igri pođeš rizičnim putem, i tvoj junak počne da umire, ti, zahvaljujući tome što si sačuvao neko ranije stanje, ne moraš da počneš igru opet od samog početka."
<BR>&nbsp;&nbsp;&nbsp;&nbsp;&nbsp;Nik je bio zapanjen. Ovaj Troj bitno se razlikovao od onog koga je Nik do sada znao. Doduše, Nik je često bivao pomalo iznenađen, i poprilično impresioniran, sposobnošću svog pomagača da popravi praktično sve elektronske delove na brodu, ali nikad ni u najluđem snu nije zamislio da Troj, otišavši sa brodića kući, nastavlja da radi sa sličnim delovima ali mnogo kreativnije. A sad ga je isti taj nasmešeni crnac stavio u fotelju, pred ogromni ekran, i počeo da mu drži predavanje, strpljivo, kao da govori detetu. Nik je jedva čekao da vidi šta će se sledeće desiti.
<BR>&nbsp;&nbsp;&nbsp;&nbsp;&nbsp;"Najzad", reče Troj, pogledom pitajući Nika da li još prati njegovo izlaganje, "postoji tipka ha, za pomoć. Kad ti, jednostavno, ponestane mašte i ne znaš šta bi činio, možeš da pritisneš ha. Tada ti igra daje neke nagoveštaje o mogućim načinima da nastaviš. Ali, moram te upozoriti na jednu stvar. Dok ti ne stigne pomoć, časovnik radi. Sem toga, postoje neka mesta u igri, na primer kad si usred bitke, gde bi pritisakanje ha bilo kobno, jer ostaješ praktično bespomoćan tokom onog vremena kad igra obrađuje tvoj zahtev da ti se pomogne. Ha je najkorisnije kad si u nekom bezazlenom položaju i kad želiš da razmisliš o svojoj ukupnoj strategiji."
<BR>&nbsp;&nbsp;&nbsp;&nbsp;&nbsp;I dalje čućeći pokraj njega, Troj dade Niku malu spiralno beležnicu i pokretom mu pokaza da je otvori. Na prvoj stranici pisalo je 'Komandni rečnik'. Na svakoj sledećoj stranici bilo je ispisano po jedno uputstvo, rukom, ali čitko, u kome se objašnjavalo šta biva ako se pritisne komandna tipka naznačena na vrhu stranice. "Ovo su ti ostale komande, ukupno njih pedeset", reče Troj. "Ali nije potrebno da ih pamtiš. Ja ću ti pomagati. Neke ćeš i sam naučiti, ako budeš iole duže igrao. Glavnina važnih komandi aktivira se pritiskanjem samo jedne tipke na tastaturi, ali ima i komandi koje izdaješ tako što pritisneš dve tipke."
<BR>&nbsp;&nbsp;&nbsp;&nbsp;&nbsp;Nik prelista svesku. Vide da L stoji za 'gledati'. Ali bilo je potrebno dodirnuti još jednu tipku da bi se znalo pomoću kojeg instrumenta gledaš. Na primer, L i jedinica posle toga značili su: gledaš golim okom. L8 je značilo da gledaš pomoću ultravioletnog spektrometra, šta god to bilo. Nik je već bio obuzet divljenjem, i on baci pogled ka svom prijatelju, koji je bio zauzet poslednjim proverama neke opreme.
<BR>&nbsp;&nbsp;&nbsp;&nbsp;&nbsp;Troj se vrati do fotelje i pogleda dole, ka Niku. "E pa", reče on, "mislim da si sad spreman. Imaš li ikakvih pitanja?"
<BR>&nbsp;&nbsp;&nbsp;&nbsp;&nbsp;"Samo jedno, moj gospodaru i vodiču", odvrati Nik sa šaljivom poniznošću. "Mogu li, molim, dobiti još jedno pivo, pre nego što rizikujem svoju muškost u nekom uvrnutom svetu koji si stvorio svojom rukom?"
<BR>
<BR>&nbsp;&nbsp;&nbsp;&nbsp;&nbsp;Nik, zapravo, još nije mogao početi igru. Iako je Troj uključio tri komapakt-diska, Nik je morao da obavi neke preliminarne aktivnosti, koje su obavezno prethodile samoj igri. Morao je da ukuca svoje ime, rasu, godine starosti i pol, jer su se na ogromnom ekranu pojavljivala pitanja o tome. Nik začuđeno nakrivi glavu, i sa nenormalnim izrazom na licu, pogleda Troja, a ovaj mu reče: "Nikakva pitanja sad ne postavljaj, sve će vrlo brzo postati jasno."
<BR>&nbsp;&nbsp;&nbsp;&nbsp;&nbsp;Potom se na ekranu pojavi, ispunjavajući ga, divna planeta sa prstenovima, nalik na nešto što bi slikar sklon korišćenju purpurne boje mogao napraviti od Saturna. Planeta je bila viđena iz pravca jednog njenog pola, pa su se prstenovi videli svi u istoj ravni, kao različiti koncentrični krugovi na meti za pikado. Među prstenovima su se povremeno pojavljivali mali odsjaji, koji su nagoveštavali da su se sunce, ili neka zvezda, ili već koji-god izvor svetlosti, nalazili negde u blizini posmatrača. Bila je to divna slika. Preko nje se pojaviše, i tokom tri-četiri sekunda zadržaše, četvrtasta slova jednostavne špice: "Vanzemaljska avantura - autor Troj Džeferson", a posle toga se u sobi začu tiha klasična muzika. Nik odole impulsu da se nasmeje kad začu, iz jednog od zvučnika, Trojev glas, primetno uozbiljen i samosvestan.
<BR>&nbsp;&nbsp;&nbsp;&nbsp;&nbsp;Taj Trojev snimljeni glas objašnjavao je početne uslove igre. Avanturista se nalazi na svemirskoj stanici u polarnoj orbiti oko Gane, najveće planete u jednom solarnom sistemu čije centralno telo je zvezda G-klase, nama poznata pod nazivom Tau Ceti, samo desetak svetlosnih godina daleko od Zemlje. "U svom sistemu, Tau Ceti ima osam primarnih tela", reče Trojev glas, "a to su šest planeta i dva meseca.
<BR>&nbsp;&nbsp;&nbsp;&nbsp;&nbsp;Mape sistema se mogu dobiti od komesara u svemirskoj stanici", nastavi Trojev glas, "ali neka područja još nisu kompletno obrađena. U trenutku kad vaša avantura počinje, vi ste u stanici, u svojoj kabini, i spavate. Na vašem ličnom prijemniku oglašava se alarm..."
<BR>&nbsp;&nbsp;&nbsp;&nbsp;&nbsp;Glas izblede, i začu se zvuk alarma. Slika na ogromnom ekranu prikazivala je unutrašnjost svemirske kabine, gotovo sigurno skinutu iz nekog od mnogih uspešnih naučno-fantastičnih filmova. U gornjem desnom uglu ekrana bio je digitalni časovnik igre, koji se približno svake četiri sekunde menjao za po jednu jedinicu. Nik bespomoćno pogleda Troja. Ovaj mu predloži tipku 'L' i Nik kroz nekoliko sekundi saznade da pomoću određenih tipki može da razgleda pojedine stvari u svojoj kabini. Kad god je pritiskao tipku za pravac, slika na ekranu se menjala kao da je sad nastajala gledanjem iz nekog novog pravca. Primetivši u kabini mali televizor, i videvši na njemu neku nejasnu sliku, Nik usmeri gledanje u tom pravcu, a zatim, prihvativši Trojev predlog, nastavi sa posmatranjem televizora sve dok se slika na njemu nije izoštrila.
<BR>&nbsp;&nbsp;&nbsp;&nbsp;&nbsp;Čim se fokusirala, Nik na slici na svom kabinskom televizoru vide jednu mladu ženu u dugoj, punoj, jarko crvenoj haljini koja se spuštala maltene do poda. Ta žena nalazila se, što je delovalo donekle neskladno, u jednoj maloj i strogoj sobi; od nameštaja, se video samo mali radni sto, jedna uspravna stolica, i krevet za jednu osobu. U sobu je ulazilo malo svetlosti, kroz jedini prozor koji se nalazio iza radnog stola, blizu plafona. U prozorsko staklo bile su ulivene debele uspravne šipke.
<BR>&nbsp;&nbsp;&nbsp;&nbsp;&nbsp;Žena je stajala. Kamera je zumirala njeno lice. Nik se, u svojoj fotelji u Trojevom stanu, nagnu napred "Pa... pa to je Džulijana", reče on zaprepašćeno. Upravo tad žena progovori.
<BR>&nbsp;&nbsp;&nbsp;&nbsp;&nbsp;"Kapetane Vilijemse", obrati mu se ona, na njegovo veliko iznenađenje, "mi se nikad nismo sreli, ali u ovoj Federaciji niko drugi nema tako veliki ugled hrabrog i pametnog čoveka kao vi. Ja sam princeza Heder od Otena. Dok sam bila na velikom balu povodom inauguracije vicekralja planete Tum, kidnapovali su me Vileni i odveli u svoje uporište na planeti Akutar. Rekli su mom ocu, kralju Mersonu, da me neće pustiti ako im on ne prepusti sve rudom bogate asteroide u regionu Endelva.
<BR>&nbsp;&nbsp;&nbsp;&nbsp;&nbsp;On to ne sme učiniti, Nik", nastavi princeza iskrenim tonom, dok je kamera zumirala njeno lice, "jer bi onda naš narod ostao bez svog jedinog izvora hrane, a hrana je ključ naše besmrtnosti. Moji izvori podataka kažu mi da je moj otac zapao u sumorna razmišljanja zbog ove situacije, koja je za njega nepodnošljiva, i da je počeo brzo da propada. Moja sestra Samanta pobegla je sa Otena, odvevši ključnu diviziju naših najboljih vojnika i odnevši ogromnu zalihu hrane. Nije jasno da li namerava da me oslobodi, ili, ako moj otac odluči da preda asteroide Endelve u zamenu za moj život, da se pobuni protiv njegove vlasti. Uvek je bila krajnje nepredvidljiva.
<BR>&nbsp;&nbsp;&nbsp;&nbsp;&nbsp;Juče su Vileni uputili mome ocu ultimatum. Mora da donese odluku u roku od mesec dana, inače će mi odseći glavu. Kapetane Vilijemse, molim vas, pomozite mi. Ne želim da umrem. Ako dođete i spasete me, podeliću sa vama presto Otena, i tajnu naše besmrtnosti. Možemo živeti kao kralj i kraljica zauvek."
<BR>&nbsp;&nbsp;&nbsp;&nbsp;&nbsp;Ovde emisija naglo prestade. Slika iščeze. Sad se na ogromnom ekranu opet videla unutrašnjost Nikove kabine u svemirskoj stanici. Nik odole impulsu da aplaudira, i ostade da sedi nepomično. Troj je, na neki način, uspeo da transformiše Džulijanu u vrlo uverljivu princezu Heder. Ali, otkud moje ime u tekstu igre? pitao se Nik. Želeo je da počne sa postavljanjem pitanja, ali na džinovskom ekranu sevnu poruka koja je upozoravala da vreme protiče a da avanturista ništa ne preduzima. Nik nađe tipku iks i digitalni časovnik na ekranu stade. On se okrete Troju. "I šta ću sad?"
<BR>&nbsp;&nbsp;&nbsp;&nbsp;&nbsp;Uz povremenu Trojevu pomoć, Nik se opremi za putovanje, nađe put do svemirske luke, i uđe u mali šatl. Nasuprot Trojevim nagoveštajima da su slabi izgledi da će preživeti u 'otvorenom kosmosu', sem ako malo bolje ne prouči i druge elemente ugrađene u svemirsku stanicu, Nik polete. Bilo je vrlo zabavno. Pomoću komandne dugmadi na tastaturi kontrolisao je brzinu i pravac. Slika na ekranu kretala se u savršenom skladu sa njegovim komandama, što mu je davalo iluziju da stvarno pilotira kosmičkom letelicom. Dok je manevrisao ka planeti Gani, video je, na svom monitoru, još mnogo letelica, ali nijedna nije prilazila njegovom šatlu. Međutim, u neposrednoj blizini ganajske sfere uticaja, jedna letelica iglastog nosa brzo mu se primače i, bez ikakvog upozorenja, ispali nekoliko projektila prema njemu. Nik nije mogao pobeći. Ekran se ispuni plamenovima eksplozije koja mu raznese šatl. Potom ekran ostade crn i prazan, sa belim slovima 'Igra završena' na sredini.
<BR>&nbsp;&nbsp;&nbsp;&nbsp;&nbsp;"Vreme za još jedno pivo?" upita Nik, koji sa iznenađenjem otkri da ga je pogibija njegovog junaka u igri zaista razočarala.
<BR>&nbsp;&nbsp;&nbsp;&nbsp;&nbsp;"Od-mah kapetane", odgovori Troj.
<BR>&nbsp;&nbsp;&nbsp;&nbsp;&nbsp;Pošto zajedno odoše u kuhinju, Troj otvori frižider i izvuče još dva piva i dade jedno Niku. Profesor je još bio obuzet razmišljanjem o igri. "Ako dobro pamtim, na onoj mapi svemirske stanice bile su označene četiri zone", reče Nik. "A ja sam išao samo u dve. Da li bi mi rekao šta ima u druge dve?"
<BR>&nbsp;&nbsp;&nbsp;&nbsp;&nbsp;"Preskočio si kafeteriju i bibilioteku", reče Troj, oduševljen činjenicom da je Nik još zainteresovan. "Kafeterija nije nešto mnogo važna", nastavi on, smejući se, "mada ne znam da si ikad igde otišao a da nisi najpre jeo. Međutim, biblioteka..."
<BR>&nbsp;&nbsp;&nbsp;&nbsp;&nbsp;"Nemoj mi reći", prekide ga Nik. "Pusti da sam ukapiram. U bibilioteci mogu da učim o Vilenima i o Odencima, ili već kako se zovu ti koji mogu večno da žive; i da saznam šta je zapravo vicekralj Tuma." On odmahnu glavom. "Zaista, zaista, Troj, moram reći da sam impresioniran, i to ne malo. Pojma nemam kako je iko mogao da kreira nešto poput toga. A čini mi se da sam tek zagrebao po površini."
<BR>&nbsp;&nbsp;&nbsp;&nbsp;&nbsp;"Rekao bih da si spreman da nastaviš, profesore?" uzvrati Troj, koji je ove pohvale primio sa ogromnim osmehom. "Jedan savet. Kad budeš u biblioteci, zaviri u Enciklopediju kosmoplova, da bi bar mogao da prepoznaš neprijateljski brod kad se pojavi. Inače nikad nećeš stići do uzbudljivih delova igre."
<BR>
<BR>&nbsp;&nbsp;&nbsp;&nbsp;&nbsp;Popodne je prošlo brzo. Nik je ustanovio da bekstvo u izmišljeni svet Trojeve igre ima veličanstveno opuštajuće dejstvo, i da je to tačno onaj tonikum koji mu je bio potreban posle jutrošnjih uspomena na Monik. Troj je znao da Nik uživa u igri i da je oduševljen. On oseti pravu plimu kreaktivnog ponosa, a njegova ubeđenost da će mu 'Vanzemaljska avantura' biti ulaznica za uspeh nanovo bi rođena.
<BR>&nbsp;&nbsp;&nbsp;&nbsp;&nbsp;U svom uzaludnom traganju za princezom Heder, Nik je poginuo još dva-tri puta. Jednom je sleteo na neispitanu planetu Teniju; prišao mu je crnac sa gušterskom glavom i rekao mu da Nik treba da ide odatle, jer na Teniji nema ničeg sem nevolja. Nik na to upozorenje nije obratio pažnju i krenuo je iz šatla jednim terenskim vozilom tipa 'lendrover'. Dogodila se vulkanska erupcija, koju je jedva izbegao, ali potom ga je uhvatilo i pojelo gigantsko sluzavo biće koje kao da je izniklo iz zemljišta u blizini mesta gde je Nik sleteo.
<BR>&nbsp;&nbsp;&nbsp;&nbsp;&nbsp;U drugoj reinkarnaciji Nik je naišao na Samantu, sestru princeze Heder. Samantu je, tokom nekoliko scena, glumila Džulijanina prsata drugarica Korina. Troj je Korinu, zapravo, malo izmenio, tako da je ličila na Suzi Kju, slavnu zvezdu porno-filmova iz 1990-tih godina; većina prizora sa princezom Samantom u igrici bila je preuzeta iz Kjuinog klasičnog pornića Slast do bola. Veštim preplitanjem novih i pozajmljenih kadrova dobijena je iluzija da se avanturista našao u Kjuinom porno-filmu, i to baš u onim trenucima kad Suzi Kju nudi seksualne raskoši tako izazovne da ih je bilo nemoguće odbiti.
<BR>&nbsp;&nbsp;&nbsp;&nbsp;&nbsp;Samanta, alias Suzi Kju, alias Korina, zavela je Nika, a onda ga ubila ubodima malog bodeža dok je on, iščekujući seks, ležao nag na krevetu. U međuvremenu su Troj i Nik već prešli na poslednje pakovanje od šest konzervi piva, pa je njihov razgovor, pod kombinovanim dejstvom pornografskih scena i alkohola, postojao vulgaran i priglup. "E sranje", uzviknu Nik, koji je od Troja upravo zatražio ponavljanje scene u kojoj gola Samanta/Suzi Kju prilazi kameri da uzme u usta dignuti avanturistov penis. "Nisam nikad, ali baš nikad, ni čuo za kompjutersku igru u kojoj ti ga neko maltene popuši. Čoveče, uvrnut si. U redu, genije, to se slažem, ali apsolutno zajebano uvrnuti genije. Šta te je, za ime sveta, navelo da uvedeš scene sa tucanjem u ovu igru?"
<BR>&nbsp;&nbsp;&nbsp;&nbsp;&nbsp;"Hej, čoveče", smejao se Troj obuhvativši Nika jednom rukom oko pleća; zajedno potom odoše u dnevnu sobu, napola se teturajući. "Poenta je u tome kako prodati. A evo ovde piše, u Zabavnom softveru (on podiže sa stola jedan primerak tog časopisa) da su sedamdeset dva posto, sedamdeset dva jebana procenta, prijatelju moj, kupaca kompjuterskih igara muškarci od 16 do 24 godine starosti. A je l' znaš šta ta grupa još voli, sem kompjuterskih igara i naučne fantastike? Seks, čoveče. Zar ne možeš sebi da dočaraš nekog tinejdžerskog kretena kako se uvlači, u svoju sobu da igra ovu igru i da 'poliva bašticu' uz pomoć desne šake? Iiiiiii jaaaaaaa!" Troj pade na jednu od fotelja i poče da se busa pesnicama u prsa.
<BR>&nbsp;&nbsp;&nbsp;&nbsp;&nbsp;"Džefersone, ti si mentalno lud", reče Nik gledajući šta Troj čini. "Ne znam da li ikad više smem da ostanem sam na brodu s tobom. Mislim, pa ti si dokazani mentalac. Zamisli, ej, samo prikaze u štampi. 'Vanzemaljska avantura' omogućava susret sa Suzi 'Q', kraljicom pornografije, u podzemnom dvorcu unutar asteroida Vit. A to me podseti - kako si, zaboga, preneo tolike odlomke iz filmova u ovo?"
<BR>&nbsp;&nbsp;&nbsp;&nbsp;&nbsp;"Obilje istraživačkog i drugog napornog rada, profesore", odgovori Troj, koji je počeo pomalo da se smiruje. "Leni i trojica njegovih prijatelja proveli su možda hiljadu sati gledajući filmove za mene, pokušavajući da nađu dobre odlomke. Ali ništa od toga ne bi bilo moguće, naravno, bez ovih novih metoda za pohranjivanje podatka. Mi smo sad u mogućnosti da smestimo odlične digitalne snimke svih filmova ikada snimljenih u SAD u magacin ne mnogo veći od ovog dupleksa. Ja sam samo maksimalno iskoristio kapacitet baze podataka."
<BR>&nbsp;&nbsp;&nbsp;&nbsp;&nbsp;Nik zgnječi pivsku konzervu u šaci. "Fenomenalno je. Zaista. Ali nisam siguran oko tih jebačkih delova. I šta će ti ono da igrač na početku prijavi koje je rase? Zar ne misliš da će to uvrediti neke ljude? Nisam u igri primetio ništa zasnovano na rasnoj osnovi."
<BR>&nbsp;&nbsp;&nbsp;&nbsp;&nbsp;Iako pijan, Troj se na trenutak uozbilji i, čak, donekle otrezni. "Gledaj, čoveče", reče on otresito, "i seks i rasa su život. Možda neki ljudi žele kompjuterske igre prvenstveno radi zabave, i možda ne žele da se sa izvesnim temama suoče dok igraju, ali mora mi se dozvoliti izvesna kreativna sloboda. Rasa je sa nama svaki dan, i rekao bih, ako je ignorišemo, to samo povećava problem."
<BR>&nbsp;&nbsp;&nbsp;&nbsp;&nbsp;Troj se razvedri. "Hej, profesore. Onaj čovek-gušter koji te je upozorio na Teniji bio je crnac. Ti si njegovo upozorenje ignorisao, i krenuo napred. A da je bio bolac? Da li bi se okrenuo i vratio u šatl? Crnac koji bude igrao istu ovu igru naići će na Teniji na čoveka-guštera koji će biti belac. To ti je deo predstave, čoveče. U scenariju ima dvadesetak promena baziranih na podatku o korisnikovoj rasi."
<BR>&nbsp;&nbsp;&nbsp;&nbsp;&nbsp;Na Nikovom licu jasno se videla neverica. "Istina je", reče Troj, ustavši s namerom da se vrati u sobu sa igrom. "Pokazaću ti. Gledaj kako će igra da počne ako prijaviš da si crnac."
<BR>&nbsp;&nbsp;&nbsp;&nbsp;&nbsp;Nik ode za Trojem u igraonicu. Videlo se da je radoznao. Troj mu uključi igru, i Nik unese svoje biografske podatke, ali uz jednu promenu, tvrdeći sada je crnac. Ovog puta, kad se izoštrila slika na televizoru u njegovoj svemirskoj kabini, princeza Heder bila je crnkinja! Bila je to, u stvari, Endži Ledervud. "E pa, đavo da me nosi", uzviknu Nik prenoseći pogled na ozarenog Troja. "Lukav si ti dasa, gospodine Džefersone." On izađe iz igraonice, zviždućući i opet odmahujući glavom. Troj isključi igru i pođe za njim.
<BR>&nbsp;&nbsp;&nbsp;&nbsp;&nbsp;"U redu", poče Nik kad su opet seli na kauč u dnevnoj sobi, "još jedno, poslednje pitanje, a onda ću predložiti da za sad zaboravimo tu igru. Kako si ubacio moje ime u igru? To je na mene ostavilo i te kakav utisak."
<BR>&nbsp;&nbsp;&nbsp;&nbsp;&nbsp;"Tu ideju dao mi je Leni, jer je video neki film o jednom logopedu. Leni je doveo sve sporedne likove da tokom jednog dana izgovaraju sve samoglasnike i suglasnike, i da se to snima. Onda samo uklopimo te zvuke u niz, pomoću tehnike koja se zove 'audio-analitička kontinuacija'." Troj se nasmeja. Osećao se poletno, sav se topio od komplimenata. "Ali ima to i loših strana. Naš tumač zna da čita samo jednostavne engleske reći. Možda ćemo taj element morati da ukinemo ako budemo prodavali ovu igru u inostranstvu."
<BR>&nbsp;&nbsp;&nbsp;&nbsp;&nbsp;Nik ustade. "Potrošio sam sve superlative. Uzgred, ima li vas još - mislim, braće, sestara, i to? Mislim da bi trebalo da upozorim ostatak čovečanstva."
<BR>&nbsp;&nbsp;&nbsp;&nbsp;&nbsp;"Sad sam samo ja", odgovori Troj, čije lice na tren poprimi odsutan izraz. "Imao sam brata, Džejmija, koji je bio šest godina stariji od mene. Bili smo vrlo bliski. Poginuo je u automobilskoj nesreći kad mi je bilo četrnaest godina."
<BR>&nbsp;&nbsp;&nbsp;&nbsp;&nbsp;Nastade neprijatna tišina. "Žao mi je", reče Nik, opet dirnut Trojevom otvorenošću. Troj, boreći se sa iznenadnom uspomenom, sleže ramenima.
<BR>&nbsp;&nbsp;&nbsp;&nbsp;&nbsp;Nik promeni temu. Nekoliko minuta provedoše pričajući o brodiću, i o Homeru i njegovoj posadi. Iznenada, Nik pogleda na časovnik. "Isuse Hriste", reče on. "Prošlo je četiri. Pa zar nije trebalo da se sretnemo sa Kerol Doson u četiri?"
<BR>&nbsp;&nbsp;&nbsp;&nbsp;&nbsp;Troj iskoči iz fotelje. "Dabome da je trebalo. Jaki smo ortaci, nas dvojica, celo popodne pijemo pivo i igramo igrice." Široko se smešio. Njih dvojica se na trenutak zagrliše, pobacaše prazne pivske flaše u kantu za smeće, i izađoše iz kuće. Krenuli su ka Nikovim kolima.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
