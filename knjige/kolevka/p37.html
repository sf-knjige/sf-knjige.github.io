<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Poslednje kapi iz boce 'šablija' Nik sasu u Kerolinu čašu. "Mislim da nikad ne bih mogao biti novinar", reče on. "Čini mi se da je tu za uspeh potrebna pokvarenost."
<BR>&nbsp;&nbsp;&nbsp;&nbsp;&nbsp;Kerol pomače na viljušku parče kuvane somovine sa keljom i stavi zalogaj u usta. "Ne razlikuje se to mnogo od ma koje druge vrste posla. Uvek postoje i pitanja etike, kao i mesta gde se sudaraju lični i profesionalni život." Završila je žvakanje i progutala, pa tek onda nastavila. "Pomišljala sam da ću možda reći tebi i Troju u petak uveče. Ali, kao što znaš, stvari jednostavno nisu tako ispale."
<BR>&nbsp;&nbsp;&nbsp;&nbsp;&nbsp;"Da si nam rekla", odvrati Nik odgurujući svoj tanjir da bi pokazao da je završio s jelom, "sve bi drukčije bilo. Bio bih svestan moguće opasnosti, pa bismo ti i ja bili tamo zajedno. Ko zna šta se onda moglo desiti."
<BR>&nbsp;&nbsp;&nbsp;&nbsp;&nbsp;"Dešavali su se meni i gori sukobi." Kerol poteže jedan dug gutljaj iz svoje čaše s vinom. Želela je da ovu temu okonča. Na svoj način. "Neposredno posle mog diplomiranja na Stenfordu, radila sam za Hroniku San Franciska. Pomalo sam izlazila sa Lukasom Tiptonom. U to vreme je izbio neki narko-skandal oko Ratnika. Iskoristila sam poznanstva stečena preko njega da priču uradim iz jedinstvenog ugla. Lukas mi to nikad nije oprostio. Dakle, na probleme sam navikla. Oni idu sa ovim poslom."
<BR>&nbsp;&nbsp;&nbsp;&nbsp;&nbsp;Kelner im priđe i nasu još kafe. "Ali, sada, pošto sam završila i svoje treće izvinjenje", dodade Kerol naglašavajući reči, "nadam se da se možemo vratiti važnijim temama. Moram ti reći, Nik, da je prema mom mišljenju ta tvoja ideja o ruskoj zaveri apsolutno otkačena. Najslabiji element u njoj je Troj. On, jednostavno, ne bi mogao biti špijun. Smešna je i sama pomisao na to."
<BR>&nbsp;&nbsp;&nbsp;&nbsp;&nbsp;"Smešnija nego kosmički brod super-vasionaca koji je dospeo na dno Meksičkog zaliva, gde treba da bude popravljen?" odvrati Nik tvrdoglavo. "Sem toga, imam konkretan motiv. Novac. Da li si videla svu onu opremu uključenu u tu njegovu kompjutersku igru?"
<BR>&nbsp;&nbsp;&nbsp;&nbsp;&nbsp;"Endži verovatno od ploča dobije za nedelju dana dovoljno para da pokrije troškove svih tih njegovih kompjutarija", odgovori Kerol. Pruživši ruku preko stola, ona potapša Nika po nadlaktici. "Nemoj sad prejako reagovati, ali znaš da postoje izvesni odnosi u kojima žena nosi finansijki teret. Vidim da ga ona voli. Ne sumnjam da bi mu ponudila pomoć."
<BR>&nbsp;&nbsp;&nbsp;&nbsp;&nbsp;"Onda zašto je u četvrtak uveče pokušao da pozajmi pare od mene, a potom i od kapetana Homera?"
<BR>&nbsp;&nbsp;&nbsp;&nbsp;&nbsp;"Do đavola, Nik, ne znam." Kerol se oseti malčice osujećenom. "To i onako nema veze. Ne mogu da zamislim nijedan skup uslova, sem kad bih bila uverena da ću biti ubijena, koji bi me sprečio da opet odem onamo sa Trojem. Kakva god da je istina, priča je u svakom slučaju senzacionalna. Čudi me da toliko oklevaš. Mislila sam da si pustolov."
<BR>&nbsp;&nbsp;&nbsp;&nbsp;&nbsp;Kerol se, preko stola, zagleda direktno u Nika. Njemu se učini da iza njenog postojanog zurenja naslućuje treptaje flertovanja. Fascinantna si ti žena, pomisli on. A sad me malkice provociraš. Razumeo sam ovu tvoju dvosmislicu sada. Onda se priseti kako mu je prijalo kad ju je zagrlio na brodiću, popodne. Ispod te arogantne spoljašnosti nalazi se druga osoba. Divna i inteligentna. Jednog trenutka tvrda poput eksera, drugog - ranjiva devojčica. Nik je bio siguran da nastavljanje njegovog odnosa sa Kerol zavisi od toga hoće li on pomoći Troju. Ona nije bila zainteresovana za muškarce koji nisu spremni da rizikuju.
<BR>&nbsp;&nbsp;&nbsp;&nbsp;&nbsp;"Bio sam pustolov", odgovori najzad Nik, i zavrte među prstima svoju praznu vinsku čašu. "Ne znam šta se desilo. Naročito kad je reč o ljudima. Ali priznajem, ako se distanciram od ove situacije i zamislim da sam samo posmatrač, da nalazim da je čitava ova stvar apsolutno fascinirajuća."
<BR>&nbsp;&nbsp;&nbsp;&nbsp;&nbsp;Kerol dovrši svoje vino i vrati čašu na sto. Nik je ćutao. Ona zadobova prstima po stolu i osmehnu se. "Dobro", reče ona, fiksirajući ga pogledom i dohvativši svoju šoljicu kafe, "jesi li se odlučio?"
<BR>&nbsp;&nbsp;&nbsp;&nbsp;&nbsp;On se nasmeja. "O-kej. O-kej. Uradiću to." Sad je bio red na njega da posegne ka njoj i dotakne je po ruci. "Iz mnogo razloga."
<BR>&nbsp;&nbsp;&nbsp;&nbsp;&nbsp;"Dobro", primeti ona. "A sad, kad je nešto odlučeno, zašto mi ne bi pomogao da se spremim za intervju sa kapetanom Homerom i posadom? Koliko je vredelo ono što ste izvukli sa Santa Rose? I ko je bio Džejk? Moram da glumim da sam ozbiljno zainteresovana za tu priču." Kerol stavi na sto svoj kasetofon-penkalo i uključi ga.
<BR>&nbsp;&nbsp;&nbsp;&nbsp;&nbsp;"Zvanično, ostvarili smo nešto iznad dva miliona dolara. Džejk Luis i ja dobili smo svaki po deset posto, Amandi Vinčester su nadoknađeni troškovi i uz to joj je dato dvadeset pet procenata profita. Homer, Elen i Greta zadržali su ostatak." Nik zastade, ali mu Kerol pokretom pokaza da nastavi. "Džejk Luis je bio jedini bliski prijatelj koga sam imao od kad sam odrastao. Bio je apsolutna duša od čoveka, čestit, vredan, inteligentan, lojalan. I savršeno naivan. Zbog Grete je pao kao tona cigala. Kompletno ga je izmanipulisala, a onda izvukla korist iz njegove ljubavi."
<BR>&nbsp;&nbsp;&nbsp;&nbsp;&nbsp;Nik skrete pogled i zagleda se kroz prozor malog restorana sa morskom hranom, u galebove koji su u sve gušćem sumraku kružili nad vodom. "One noći kad smo se vratili sa tovarom blaga, Džejk i ja smo se dogovorili da će jedan od nas dvojice biti uvek budan. Još tada je nešto čudno postojalo u trouglu Homer-Elen-Greta. U to vreme oni još nisu živeli zajedno, ali ja ipak nisam imao poverenja u njih. Dok je Džejk tobož stražario, Greta se jebala s njim dok mu mozak nije ispao. "Da bismo proslavili", govorio mi je kasnije, kad mi se izvinjavao što je posle tog tucanja zaspao. A kad sam se ja probudio, količina blaga bila je smanjena za više od pola."
<BR>&nbsp;&nbsp;&nbsp;&nbsp;&nbsp;Gnev, dugo potiskivan, ponovo se uskovitla u Niku. Kerol ga je pažljivo gledala, jačinu intenzitet njegove strasti. "Džejku do tih para nije bilo stalo ni kol'ko do govana. Čak je pokušao da ubedi Amandu i mene da ne idemo na sud. Takav je to tip bio. Sećam se da mi je rekao: 'Ej, Nik, prijatelju, izvukli smo iz ovoga i ja i ti po dvesta hiljada dolara. Ne možemo dokazati da je bilo više. Hajde da budemo jednostavno zahvalni i da nastavimo da živimo svoje živote.' Homer ga je prevario, Greta ga je usrala totalno, ali on ipak nije bio ljut. Posle nešto više od godinu dana, oženio se kraljicom skijanja na vodi iz Vinter Hejvena, kupio kuću u Orlandu, i zaposlio se kao aerokosmički inženjer."
<BR>&nbsp;&nbsp;&nbsp;&nbsp;&nbsp;Napolju se smračivalo. Nik se sasvim zadubio u uspomene, prisećajući se svoje pravedničke indignacije od pre osam godina. "Nikad ih nisam razumela", reče Kerol tiho. Isključila je kasetofon. "Znaš", dodade ona kada je Nik upitno pogleda, "ljude kao što je tvoj prijatelj Džejk. Beskonačna otpornost. Ni zbog čega ne ostaju dugo ljuti. Šta god da im se desi, oni to samo stresu sa sebe, kao vodu, i žive dalje. Vedro." Bio je red na nju da se prepusti osećanjima. "Ponekad poželim da ja budem u većoj meri takva. Onda se ne bih plašila."
<BR>&nbsp;&nbsp;&nbsp;&nbsp;&nbsp;Gledali su se u mekoj svetlosti. Nik položi šaku preko njene. I evo opet te ranjive devojčice. On u srcu oseti buđenje jedne duboke čežnje. Dopustila mi je da je vidim dvaput u istom danu. "Kerol", reče on blago, "želim da ti zahvalim za ovo popodne. Znaš, za to što si podelila svoja osećanja sa mnom. Imam osećaj da sam video jednu sasvim različitu Kerol Doson."
<BR>&nbsp;&nbsp;&nbsp;&nbsp;&nbsp;"I jesi", odvrati ona smešeći se i jasno pokazujući da se njena zaštitna barijera opet podiže. "I tek će vreme pokazati da li je to bila ogromna greška." Ona polako izvuče ruku ispod njegove. "Međutim, u ovom času imamo druga posla. Da se vratimo na taj menage a trois. Kakvo to postrojenje oni tamo imaju, i šta u njemu rade?"
<BR>&nbsp;&nbsp;&nbsp;&nbsp;&nbsp;"Molim?" reče Nik. Videlo se da nije razumeo.
<BR>&nbsp;&nbsp;&nbsp;&nbsp;&nbsp;"Jedan moj prijatelj, dr. Dejl Majkls iz Okeanografskog instituta u Majamiju, rekao mi je da kapetan Homer i Elen imaju ovde neko postrojenje za visoku tehnologiju. Ne pamtim tačno kako je on to opisao..."
<BR>&nbsp;&nbsp;&nbsp;&nbsp;&nbsp;"Mora biti da si pogrešila", prekide je Nik. "Poznajem ih već skoro deset godina, i nikad nigde ne borave sem u toj njegovoj nalickanoj kući ili na Ambroziji."
<BR>&nbsp;&nbsp;&nbsp;&nbsp;&nbsp;Kerol je bila zbunjena. "Dejlove informacije su uvek tačne. Baš nedavno mi je rekao, juče zapravo, da je Homer Ešfrod testirao, na terenu, najusavršenije podvodne stražare koje Institut ima; da je to radio neprekidno tokom poslednjih pet godina; i da su njegovi izveštaji..."
<BR>&nbsp;&nbsp;&nbsp;&nbsp;&nbsp;"Čekaj. Čekaj." Nik se nagnu napred, preko stola. "Nisam siguran da te pratim. Vrati se malo. Ovo bi moglo biti vrlo važno."
<BR>&nbsp;&nbsp;&nbsp;&nbsp;&nbsp;Kerol opet poče. "Jedan od najnovijih proizvodnih programa MOI-ja su podvodni stražari, u suštini roboti, koji štite podvodne farme od veštih lopova, ali i od velikih riba i kitova. Dejl je pomenuo da Homer prilaže novac za istraživanje, a onda u praksi testira prototipove..."
<BR>&nbsp;&nbsp;&nbsp;&nbsp;&nbsp;"Kučkin sin." Nik je već ustajao. Bio je veoma uzbuđen. "Kako sam mogao biti tako glup? Naravno, naravno."
<BR>&nbsp;&nbsp;&nbsp;&nbsp;&nbsp;Sad Kerol nije znala šta da misli. "Da li bi mi objasnio šta se dešava?"
<BR>&nbsp;&nbsp;&nbsp;&nbsp;&nbsp;"Svakako", odgovori Nik. "Ali moramo požuriti. Moramo da svratimo u moj apartman da pogledamo jednu staru mapu i da uzmemo drugi navigacijski sistem za brod. Usput ću ti sve objasniti."
<BR>&nbsp;&nbsp;&nbsp;&nbsp;&nbsp;Nik stavi svoju ključ-kartu u čitač, i vrata garaže se otvoriše. Zatim uveze pontijaka na svoje pretplatno mesto, i zaustavi kola. "Vidiš", nastavi on da govori Keroli, "znao je da ništa nećemo naći. Pustio nas je da pretražimo i njegovu kuću i zemljište koje je kupio za svoju novu palatu, dole na Pelikan Pointu. Ništa nismo našli. U to vreme blago je još bilo sakriveno negde u okeanu."
<BR>&nbsp;&nbsp;&nbsp;&nbsp;&nbsp;"Da li ste u to vreme tragali u vodama oko njegovog novog imanja?"
<BR>&nbsp;&nbsp;&nbsp;&nbsp;&nbsp;"Jesmo. I Džejk i ja smo ronili tamo, i to ne u istim danima. Našli smo vrlo zanimljivu podzemnu pećinu, ali ni traga od ma kog dela blaga sa Santa Rose. Ipak mora biti da smo mu dali ideju. Kladim se da je godinu-dve posle Džejkovog odlaska premestio blago tamo. Verovatno je računao da je sad to mesto bezbedno. A nema sumnje da ga je muka spopadala od brige da će neko otkriti blago u okeanu. Vidiš, sve se uklapa. Pa i njegovo angažovanje oko podvodnih stražara."
<BR>&nbsp;&nbsp;&nbsp;&nbsp;&nbsp;Kerol klimnu i kratko se nasmeja. "U svakom slučaju, ovo je razumnije nego tvoja ideja da Troj radi za Ruse." Oni otvoriše vrata i izađoše iz kola. "Šta misliš, koliko im je ostalo?" upita Kerol dok su išli ka liftu.
<BR>&nbsp;&nbsp;&nbsp;&nbsp;&nbsp;"Ko to zna?" odgovori Nik. "Možda su od pet miliona ukrali tri." On malo porazmisli. "Mora biti da još imaju gomilu toga. Jer, da nemaju, Greta bi već zbrisala."
<BR>&nbsp;&nbsp;&nbsp;&nbsp;&nbsp;Vrata lifta se otvoriše i Nik pritisnu dugme za treći sprat. Kerol duboko uzdahnu. "Šta je?" upita on.
<BR>&nbsp;&nbsp;&nbsp;&nbsp;&nbsp;"Iscrpljena sam", odgovori ona. "Osećam se kao na vrtešci koja se sve brže vrti. Toliko toga se dogodilo u poslednja tri dana. Nisam sigurna da bih mogla izaći na kraj sa još mnogo novih događaja. Potreban mi je predah."
<BR>&nbsp;&nbsp;&nbsp;&nbsp;&nbsp;"Magični dani", odgovorio je Nik dok su izlazili iz lifta. "Ovo su magični dani."
<BR>&nbsp;&nbsp;&nbsp;&nbsp;&nbsp;Ona ga pogleda sa neobičnim izrazom na licu i on se nasmeja. "Objasniću ti kasnije jednu moju staru teoriju", reče on. Zatim ukuca niz brojeva u pločicu pokraj svojih vrata i ona se odbraviše. Glumeći galantnost, Nik se skloni u stranu da Kerol uđe prva. Pred njenim očima ukaza se haos.
<BR>&nbsp;&nbsp;&nbsp;&nbsp;&nbsp;Stan je bio u potpunom neredu. U dnevnoj sobi, odmah iza kuhinjskog dela, svi Nikovi dragoceni romani bili su rasuti nasumično po podu, po kauču, po stolicama. Činilo se da je neko uzimao jednu po jednu knjigu sa police, držao je u vazduhu i rastresao (pokušavajući, možda, da nađe skrivene papire u njima), a onda ih ili ispuštao ili bacao preko sobe. Nik se progura pored Kerol i zapilji u prizor uništenja. "E, sranje", reče on.
<BR>&nbsp;&nbsp;&nbsp;&nbsp;&nbsp;I kuhinja je bila u rusvaju. Sve ladice bile su pootvarane. Lonci, tiganji, i pribor za jelo rasuti po radnim površinama i po podu. Desno od Nika, na sredini druge spavaće sobe, bile su one kartonske kutije sa njegovim uspomenama - dovučene čak tamo; njihova sadržina bila je delimično prosuta po podu oko njih.
<BR>&nbsp;&nbsp;&nbsp;&nbsp;&nbsp;"Koji je to uragan ovde udario?" upita Kerol posmatrajući sav taj džumbus. "Nisam ni očekivala da si uredan domaćin, ali ovo je već smešno."
<BR>&nbsp;&nbsp;&nbsp;&nbsp;&nbsp;Nik nije bio u stanju da se nasmeje ovoj Kerolinoj primedbi. Proverio je i glavnu spavaću sobu, i našao da je i u njoj izvršena premetačina. Onda se vratio u dnevnu sobu i počeo da kupi svoje voljene romane i slaže ih uredno na kafe-stočić. A onda, odjednom, iskrivi lice videći da je uništen hrbat njegovog pohabanog primerka 'Stranca' od Albera Kamija. "Ovo nisu radili vandali", reče on kad je Kerol kleknula da pomogne. "Tražili su nešto određeno."
<BR>&nbsp;&nbsp;&nbsp;&nbsp;&nbsp;"Jesi li otkrio da nešto nedostaje?" upita ona.
<BR>&nbsp;&nbsp;&nbsp;&nbsp;&nbsp;"Nisam", odgovori Nik, podižući još jedan roman sa pocepanim koricama i odmahujući glavom. "Ali ti kopilani su mi zaista sjebali knjige."
<BR>&nbsp;&nbsp;&nbsp;&nbsp;&nbsp;Ona naslaga na fotelju njegovu kolekciju Foknera. "Vidim sada, zbog čega je Troj bio impresioniran", primeti ona. "Jesi li zaista pročitao sve ove romane?" Nik potvrdno klimnu. Kerol podiže jednu knjigu koja je pala pod TV-stočić. "O čemu je reč u ovom?" upita ona držeći je podignutu. "Nisam ni čula za njega."
<BR>&nbsp;&nbsp;&nbsp;&nbsp;&nbsp;Nik je upravo završio slaganje sledećih dvanaest knjiga na kafe-stočić. "Oh, to je jedan fantastičan roman", odgovori on oduševljeno, na trenutak zaboravivši da mu je stan pretvoren u gomilu krša. "Priča je u celosti ispričana u pismima koje glavni likovi razmenjuju. Događa se u Francuskoj osamnaestog veka, a glavni par, istaknut u društvu a obuzet dosadom, cementira svoj uvrnuti odnos razmenjujući pojedinosti o svojim ljubavnim vezama. Naravno, sa drugim partnerima. Stvar je u Evropi izazvala popriličan skandal."
<BR>&nbsp;&nbsp;&nbsp;&nbsp;&nbsp;"To baš ne zvuči kao tipična Harlekinova romansa", primeti Kerol, trudeći se da zapamti naslov te knjige.
<BR>&nbsp;&nbsp;&nbsp;&nbsp;&nbsp;Nik ustade i ode u manju spavaću sobu, pa poče da prekopava po sadržini kartonskih kutija. "Odavde nedostaju neke stvari", doviknu on Kerol. Ona prestade da sređuje knjige i ode kod njega. "Nestale su sve moje fotografije blaga sa Santa Rose, pa čak i novinski isečci. Čudno", dodade on.
<BR>&nbsp;&nbsp;&nbsp;&nbsp;&nbsp;Kerol se nađe pored njega, na podu, pred kutijama. Mrštila se. "Da li je trozubac još na brodu?"
<BR>&nbsp;&nbsp;&nbsp;&nbsp;&nbsp;"Jeste", odgovori on i prestade da prelistava hartije. "U najnižoj ladici ormana za elektroniku. Misliš da tu postoji neka veza?"
<BR>&nbsp;&nbsp;&nbsp;&nbsp;&nbsp;Ona samo kratko klimnu. "Mislim da su za njim tragali. Ne znam zašto. Prosto mi izgleda da je tako."
<BR>&nbsp;&nbsp;&nbsp;&nbsp;&nbsp;Nik dohvati jedan veliki žuti koverat sa poda i vrati ga u jednu od kartonskih kutija. Pri tom, iz koverta ispadoše jedna fotografija i nekoliko listova hartije za pisaću mašinu. Kerol podiže sliku, dok Nik požuri da zgrabi listove. Kerol osmotri sliku, pročita francuski natpis, a onda oseti u sebi ubod ljubomore - i to je iznenadi. "Divna je", prokomentarisa ona. Nisu joj promakli ni biseri. "Takođe, veoma bogata i otmena. Ne izgleda kao tvoj tip."
<BR>&nbsp;&nbsp;&nbsp;&nbsp;&nbsp;Dodavši Niku monikinu fotografiju, ona, i pored sveg nastojanja da izgleda opušteno, pocrvene. "Davno je to bilo", zamumla Nik žurno trpajući fotografiju natrag u koverat.
<BR>&nbsp;&nbsp;&nbsp;&nbsp;&nbsp;"Zaista?" upita Kerol, odmeravajući ga pažljivim pogledom. "Izgleda kao da je otprilike naših godina. Nije to moglo biti previše davno."
<BR>&nbsp;&nbsp;&nbsp;&nbsp;&nbsp;I Nik je bio crven u licu. Naslagao je još izvesnu količinu rasutog materijala u kutije, a onda baci pogled na sat. "Bilo bi bolje da uskoro pođemo, ako hoćemo da se nađemo sa Trojem u tvom hotelu." On ustade, ali Kerol ostade da kleči na podu: neumoljivo ga je gledala. "Duga je to priča", reče on. "Jednog dana ću ti kazati sve o tome."
<BR>&nbsp;&nbsp;&nbsp;&nbsp;&nbsp;Kerolina radoznalost bila je probuđena. Ona krenu za Nikom iz stana, u lift. On se još držao kao da mu je nezgodno. Pun pogodak, pomisli ona. Mislim da sam upravo otkrila jedan od glavnih ključeva za gospodina Vilijemsa. Ženu po imenu Monik. Nasmešila se kad joj je Nik pokretom pokazao da pre njega izađe iz lifta. Sem toga, ovaj stvarno voli svoje knjige.
<BR>
<BR>&nbsp;&nbsp;&nbsp;&nbsp;&nbsp;Kerolina soba u Mariotu imala je dva ulaza. Normalan pristup sobi bio je kroz hodnik koji je vodio u hol. Ali postojala su još jedna vrata, koja su se otvarala prema vrtu i bazenu. Kad je ujutro vežbala, Kerol je uvek koristila ulaz iz vrta.
<BR>&nbsp;&nbsp;&nbsp;&nbsp;&nbsp;Nik i Kerol su pričali opušteno ali tiho dok su se, iz hola, približavali njenoj sobi. Neposredno pre no što stigoše do vrata, Kerol izvuče svoju elektronsku ključ-kartu. I tek što poče da uvlači karticu u prorez u bravi, oboje začuše, iz sobe, neki neobičan zvuk, kao da metal udara o metal. Ali pre nego što Kerol stiže da išta kaže, Nik je utiša prislonivši prste na usne. "Čuo si i ti?" prošapta ona tiho. On potvrdno klimnu istovremeno je, gestovima, upitavši postoji li još neki ulaz u sobu. Ona prstom pokaza prema vratima koja su se nalazila na kraju hodnika i vodila napolje, na hotelski teren.
<BR>&nbsp;&nbsp;&nbsp;&nbsp;&nbsp;Većinu prostora istočno od Mariotovog bazena za plivanje pokrivale su palme i tropske žive ograde. Nik i Kerol siđoše sa staze i prišunjaše se prozorima njene sobe. Roletne su bile spuštene, ali su ipak mogli da zavire, kroz pukotinu ispod najniže letvice roletni, u sobu. U početku su videli samo mrak. Onda se jedan usamljeni zrak svetlosti iz baterijske lampe odrazi za trenutak na jednom zidu, i oni u deliću sekunde ugledaše nečiju siluetu blizu televizora; međutim, nisu mogli prepoznati uljeza. Baterijska lampa se opet uključi i za trenutak zastade na vratima prema hodniku. Na njima je bila reza. U tom kratkom treptaju svetlosnog zraka Kerol takođe vide da su sve ladice njenog ormana otvorene.
<BR>&nbsp;&nbsp;&nbsp;&nbsp;&nbsp;Gazeći kroz leju cveća koja se nalazila pod prozorima, Nik se došunja do Kerol. "Ti ostani ovde i motri", prošapta on. "Ja idem da donesem nešto iz kola. Nemoj da te primete." On rukom blago stisnu njeno rame i nestade. Kerol ostade zalepljena za prozor. Još jednom se upali baterijska lampa, osvetljavajući elektronske delove raširene po daljem krevetu. Kerol se trudila da vidi ko drži baterijsku lampu, ali to nije uspevala.
<BR>&nbsp;&nbsp;&nbsp;&nbsp;&nbsp;Uskoro potom, postade svesna proticanja vremena. Intuitivno je osećala da se uljez sprema za odlazak. Odjednom je shvatila da je, dok sedi tako pod prozorom, sasvim izložena pogledima. Hajde, Nik, reče ona u sebi. Požuri. Da ne bi od mene ostala samo seckana džigerica. Prilika u sobi pođe ka baštanskim vratima, pa zastade. Kerol oseti da joj se puls ubrzava. Upravo u tom času Nik se vrati zadihan. U rukama je držao pajser, dugačku gvozdenu šipku, uzetu iz prtljažnika kola. Kerol mu pokretom pokaza da stane pored vrata, da će uljez sad izaći.
<BR>&nbsp;&nbsp;&nbsp;&nbsp;&nbsp;Videvši kako se silueta maša kvake, ona se istog časa pruži po zemlji. Nik je stajao iza vrata, spreman da zada jak udarac onome, ma ko to bio, ko izađe iz sobe. Vrata se najzad otvoriše i Nik izmahnu. "Troj", vrisnu Kerol iz leje sa cvećem. Troj odskoči unazad u zadnjem trenu, i zamah pajsera ga promaši, ali samo za malo. Istog trena Kerol je ponovo bila na nogama i potrča ka potresenom Troju. "Jesi li dobro?" upita ga ona.
<BR>&nbsp;&nbsp;&nbsp;&nbsp;&nbsp;Njegove oči bile su iskolačene od strane. "Isuse, profesore", reče on bacajući pogled ka pajseru u Nikovim rukama, "mogao si me ubiti."
<BR>&nbsp;&nbsp;&nbsp;&nbsp;&nbsp;"E jebi ga, Džefersone", odgovori Nik, čijim je sistemom adrenalin još kolao, "zašto nam nisi rekao da si to ti? I šta si tražio u Kerolinoj sobi?" On optuživački pogleda Troja.
<BR>&nbsp;&nbsp;&nbsp;&nbsp;&nbsp;Troj uzmače u sobu i upali svetla. Soba je bila u užasnom stanju. Izgledala je kao Nikov stan kad je Kerol prvi put kročila u njega.
<BR>&nbsp;&nbsp;&nbsp;&nbsp;&nbsp;Kerol se okrete Troju. "Zašto si, za ime sveta..."
<BR>&nbsp;&nbsp;&nbsp;&nbsp;&nbsp;"Nisam ja to uradio, anđele", odgovori on. "Ja biti pošten Indijanac." On pogleda dvoje svojih prijatelja. "Sedite", reče. "Za ovo će biti dovoljan sekund."
<BR>&nbsp;&nbsp;&nbsp;&nbsp;&nbsp;Dotle su Keroline oči pregledale sobu. "Sranje", reče ona ljutito, "nestale su mi sve kamere i filmovi. I gotovo čitav teleskopski sistem uključujući post-procesorsku jedinicu. Dejl će me ubiti." Ona zaviri u jednu od otvorenih fioka. "Ti čmarovi su mi uzeli i fotografije sa prvog ronjenja. Bile su u jednom velikom kovertu na desnoj strani ove gornje ladice."
<BR>&nbsp;&nbsp;&nbsp;&nbsp;&nbsp;Kerol sede na krevet. Izgledala je pomalo ošamućeno. "Ukraden je i sav film koji sam isnimala u unutrašnjosti onog mesta. Toliko o mojoj senzacionalnoj priči."
<BR>&nbsp;&nbsp;&nbsp;&nbsp;&nbsp;Nik pokuša da je uteši. "Ko zna? Možda će sve to biti nađeno. Sem toga, još imaš sve negative sa prvog ronjenja."
<BR>&nbsp;&nbsp;&nbsp;&nbsp;&nbsp;Kerol odmahnu glavom. "Nije to isto." Ona malo razmisli. "Pa, do đavola", reče ona, "trebalo je da ponesem eksponiran film sa sobom, kad smo krenuli iz hotela ka Trojevom stanu." Pogledavši, na časak, dvojicu svojih prijatelja, ona se malo razvedri. "Pa dobro", reče ona. "Uvek postoji i sutra."
<BR>&nbsp;&nbsp;&nbsp;&nbsp;&nbsp;Troj je još strpljivo čekao da im pruži svoje objašnjenje. Pokazao je Niku da sedne na krevet uz Kerol. "Ispričaću ovo kratko i slatko", reče on. "Samo činjenice. Stigao sam ovamo oko sedam sati. Došao sam rano, jer sam želeo da izvedem neke modifikacije na tvom televizoru. Brzo ću objasniti iz kog razloga.
<BR>&nbsp;&nbsp;&nbsp;&nbsp;&nbsp;Ove hoteldžije nisu htele da mi daju ključ tvoje sobe, pa sam sišao ovamo i prevario čitač kartica." On se osmehnu. "To nije teško za onoga ko zna kako te stvari funkcionišu. U svakom slučaju, čim se zeleno svetlo upalilo i zaštitna reza oslobodila, čuo sam kako se s treskom zatvaraju ona vrata prema bašti. Dok sam ja otvarao vrata, neko je bio u sobi. Samo na tren sam ga nazreo dok je zavijao za ugao zgrade. Krupan čovek; niko koga bih ja odmah prepoznao. Kretao se sa teškoćom, kao da nosi nešto teško."
<BR>&nbsp;&nbsp;&nbsp;&nbsp;&nbsp;"Deo okeanskog teleskopa", objasni Kerol.
<BR>&nbsp;&nbsp;&nbsp;&nbsp;&nbsp;"Nastavi", reče Nik. "Šta je onda bilo? Hoću da čujem šta si to radio u Kerolinoj sobi po mraku. Kladim se da ćeš i za to imati dobru priču."
<BR>&nbsp;&nbsp;&nbsp;&nbsp;&nbsp;"To je bar lako", odvrati Troj. "Bojao sam se da bi se lopov, ili lopovi, mogli vratiti. Nisam želeo da me vide."
<BR>&nbsp;&nbsp;&nbsp;&nbsp;&nbsp;"Zapanjuješ me, Džefersone", oglasi se Nik ponovo. "Ti si od one vrste ljudi koji bi rekao panduru da je prekoračio dozvoljenu brzinu zato da bi stigao do pumpe pre nego što mu ponestane bezina."
<BR>&nbsp;&nbsp;&nbsp;&nbsp;&nbsp;"I pandur bi mu poverovao", primeti Kerol. Svi se nasmejaše. Napetost u sobi poče da popušta.
<BR>&nbsp;&nbsp;&nbsp;&nbsp;&nbsp;"U redu", reče Nik. "A sad mi reci šta si napravio sa telišem. Uzgred, kako si prodro u njega? Ja sam mislio da u svakom hotelskom televizoru postoji alarm."
<BR>&nbsp;&nbsp;&nbsp;&nbsp;&nbsp;"Pa, i postoji", odgovori Troj, "ali ga je vrlo lako isključiti. To me uvek zasmejava. Neki prodaju hotelu ideju da mogu pomoću tih alarma da zaštite hotelsku imovinu. Provalnici lako mogu da utvrde koji je sistem instalisan, da kupe planove cirkjuta, i totalno izbace zaštitne aparate iz upotrebe."
<BR>&nbsp;&nbsp;&nbsp;&nbsp;&nbsp;Troj se obazre po sobi, a onda se pažljivo zagleda u svoj časovnik. "Da vidimo", reče on. "Što ne biste vas dvoje došli i seli ovde, u ove fotelje. Mislim da ćete bolje videti." Nik i Kerol se zbunjeno pogledaše i sedoše gde im je Troj rekao. "E, sad", nastavi on tonom iznenađujuće ozbiljnim, "videćete nešto što smatram da predstavlja neoborivi dokaz istinitosti moje priče o vanzemaljcima. Rekli su mi, kroz ovu narukvicu, da će emitovati kratki televizijski program iz svog vozila, tačno u sedam i trideset. Ako sam tačno preveo njihova upustva, i napravio tačne modifikacije, trebalo bi da ovaj televizor sada bude u stanju da primi njihovu emisiju."
<BR>&nbsp;&nbsp;&nbsp;&nbsp;&nbsp;On uključi aparat i podesi ga na kanal 44. Nije bilo ničeg sem 'snega' i šuštanja. "Ovo je super", reče Nik. "Troj, ovo će verovatno ukrasti poene gledanosti od sapunskih opera i muzičkih video-spotova. Za posmatranje ovoga dovoljna je čak i manja količina intelegencije nego za..."
<BR>&nbsp;&nbsp;&nbsp;&nbsp;&nbsp;Na ekranu se iznenada pojavi slika. Osvetljenost je bila slaba, ali Kerol smesta prepoznade sebe u toj sceni. Stajala je leđima okrenuta kamerama, dok su joj se prsti kretali tamo-amo po gornjoj strani nečega što je ličilo na sto. Sliku je pratila orkestarska verzija 'Tihe noći' u kojoj su se čuli i zvuci nekog instrumenta nalik na orgulje.
<BR>&nbsp;&nbsp;&nbsp;&nbsp;&nbsp;"To je ona muzička soba o kojoj sam ti pričala", objasni Kerol Niku. "Mislim da je taj tutor imao po jednu video-kameru u svakom od svojih pipaka."
<BR>&nbsp;&nbsp;&nbsp;&nbsp;&nbsp;Televizijska slika se odmah prebaci na krupni plan Kerolinih očiju. Tokom pet sekundi njene divne, uplašene oči ispunjavale su gotovo čitav ekran. Trepnula je dvaput. Onda je kamera uzmakla i pokazala Kerol celu, viđenu spreda, kako stoji, uplašena, tresući se, u svom kupaćem kostimu. Kerol zadrhta sećajući se užasnih sekundi kad su tutorovi pipci zadirali do njenog tela. Sve je bilo prikazano na tom video-snimku; neki delovi čak su bili emitovani usporeno. Jedna od scena prikazala je kako se četkica promišljeno kreće preko njenih prsa, prelazeći i preko obe nadražene bradavice. Oh, bože moj, pomisli ona. Nisam znala da su bile nadignute. To je možda od straha. Kerol se uzvrpolji. Pred Nikom se osetila začuđuće postiđenom.
<BR>&nbsp;&nbsp;&nbsp;&nbsp;&nbsp;U programu dođe do naglog preskoka na sasvim drugi prizor. Sad su njih troje gledali Troja kako leži na leđima, na podu, negde, sa toliko žica i gajtana pričvršćenih za njega da je mogao biti Guliver koga su Liliputanci vezali. Kamera načini 'švenk' davši panoramu cele sobe pokretanjem u stranu. U jednom uglu nalazila su se dvojica tutora. Priključci na gornjim delovima njihovih tela nisu bili uopšte slični, ali kod obojice je trup bio isti, ameboidan, kao kod onog koji se pojavio pred Trojem i Kerol. Na drugoj strani sobe dva tepiha su stajala zajedno. Po njihovim kretnjama činilo se da razgovaraju. Kretanje kamere u to prestade. Sledećih desetak sekundi Nik, Kerol i Troj su posmatrali razgovor tepiha. Zatim tepisi, kao da su završili dogovor, odskakutaše u različitim pravcima.
<BR>&nbsp;&nbsp;&nbsp;&nbsp;&nbsp;Poslednji kadrovi emisije prikazivali su Trojevu glavu: videlo se, sasvim lepo, da je preko stotinu sondi i žica priključeno za njegov mozak. A onda se na ekranu televizora opet pojavi sneg i začu se šuštanje. "Uuu-huuu", oglasi se Nik sledećeg trenutka, "mogu li odmah videti snimak?" On ustade sa kreveta. "Bila si straobalna", reče on Kerol, "ali bojim se da će iz tvojih scena morati što-šta da se iseče ako želimo dozvolu za gledaoce svih doba starosti."
<BR>&nbsp;&nbsp;&nbsp;&nbsp;&nbsp;Kerol diže pogled ka njemu i malo pocrvene. "Izvini, Nik, ali ne verujem da bi bio dobar komedijant. Jednog već imamo", ona pokretom glave pokaza ka Troju, "i mislim da nam je to dovoljno." Zatim baci pogled na časovnik pokraj svog kreveta. "Mislim da imamo petnaest minuta da napravimo plan. Ne više. A ja moram i da se obučem. Što ti ne bi ispričao Troju o svojoj odluci i o svom zaključku o blagu sa Santa Rose, dok se ja budem presvlačila." Ona dograbi bluzu i par pantalona i pođe prema kupatilu.
<BR>&nbsp;&nbsp;&nbsp;&nbsp;&nbsp;"Ej, čekaj", pobuni se Nik. "Zar nećemo porazgovarati o tome ko je provalio u moj stan i u tvoju hotelsku sobu?"
<BR>&nbsp;&nbsp;&nbsp;&nbsp;&nbsp;Kerol zastade pred vratima kupatila. "Postoje samo dve iole razumne mogućnosti", reče ona. "Ili Ratna mornarica, ili naši mentalno pomaknuti prijatelji sa Ambrozije. U oba slučaja, ubrzo ćemo znati." Ona zaćuta za tren, a na njenim usnama pojavi se vragolasti osmeh. "Želim da vas dvojica pokušate da smislite način kako da ukrademo Homerovo zlato. Noćas. Pre nego što se uputimo na novi randevu sa našim vasionicima, sutra ujutro."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
