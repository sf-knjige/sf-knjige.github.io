<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Kerol je, vidno nevozna, sedela u komunikacijskoj sali Mariota. Dobovala je prstima po stolu, slušajući zvonjavu telefona. Začu se kratko škljocanje, a onda i Nikov glas: "Nisam sad kod kuće. Ali ako..." Ona hitro pomače prekidač u položaj 'isključeno' i sama dovrši rečenicu, ironizujući, i na taj način se oslobađajući jednog dela napetosti. "Ali ako ostavite svoje ime, svoj broj, i vreme kad ste zvali, uzvratiću vam pozivom čim budem mogao. S-r-a-nj-e. Sranje. Znala sam da je trebalo da zovem pre polaska iz Majamija."
<BR>&nbsp;&nbsp;&nbsp;&nbsp;&nbsp;Ona pozva drugi broj. Odazva se Bernis i odmah joj dade video-vezu sa dr Dejlom Majklsom. Kerol se nije zamajavala oko pozdravljanja. "Možeš li verovati da ja tog tupavog kopilana ne mogu ni da pronađem? Nije ni na borodiću, ni kod kuće. Niko ne zna gde je. Mogla sam da ostanem u Majamiju i dremam."
<BR>&nbsp;&nbsp;&nbsp;&nbsp;&nbsp;Kerol nije bila rekla Dejlu mnogo o Niku i Troju. Ono što jeste rekla o Niku, nije bilo laskavo. "Pa, šta si očekivala?" odvrati Dejl. "Htela si da isploviš sa amaterima da bi ti oni poslužili kao maska. Odakle ti pomisao da će njega biti lako naći pre zakazanog vremena? Ta vrsta ljudi obično ostaje u krevetu sa svojom ženskom za taj dan, sve dok ne naiđe neki razlog da kažu svetu 'zdravo'. Tu se Dejl malo nasmeja.
<BR>&nbsp;&nbsp;&nbsp;&nbsp;&nbsp;Kerol, na svoje čuđenje, oseti da joj smeta ovaj Dejlov omalovažavajući komentar o Nikovom ljubavnom životu. Ona zausti da nešto kaže, ali odustade. "Čuj, Dejl" reče ona umesto toga, "da li je ova telefonska linija apsolutno sigurna? Ima nekoliko osetljivih tema o kojima bih htela da razgovaram s tobom."
<BR>&nbsp;&nbsp;&nbsp;&nbsp;&nbsp;On se osmehnu. "Nema ni o čemu da brineš. Imam senzore koji sevaju ako se igde na liniji pojavi makar i najmanji neobjašnjeni prekid. Čak i ako je to na tvom kraju."
<BR>&nbsp;&nbsp;&nbsp;&nbsp;&nbsp;"Dobro", odvrati Kerol. Ona izvuče svesku i osmotri jedan rukom zabeleženi spisak. "Koliko je poznato Arniju Veberu", reče ona, dižući pogled ka video-kameri, "nije zakonom zabranjeno spasavati imovinu vlade SAD, ukoliko je vrlo brzo posle spasavanja vratiš zakonitom vlasniku. Znači, ja, zakonski gledano, neću činiti krivično delo ako budem izvukla projektil." Ona pokretom olovke 'otkači' prvu stavku na svom spisku.
<BR>&nbsp;&nbsp;&nbsp;&nbsp;&nbsp;"Ali, Dejl, dok sam letela od Majamija dovde, pomislila sam i na nešto drugo. Taj predmet je, ipak, nekakav teledirigovani projektil. Šta ako eksplodira? Jesam li luda što se brinem zbog takve mogućnosti? Ili je raketa na neki način onesposobljena zato što je nekoliko dana sedela tamo dole, u pesku i slanoj vodi?"
<BR>&nbsp;&nbsp;&nbsp;&nbsp;&nbsp;Dejl se nasmeja. "Kerol, ponekad si božanstvena. Prilično čvrsto sam uveren da je taj novi projektil projektovan tako da može raditi i u vazduhu i pod vodom. I ne verujem da bi pesak mogao za kratko vreme da upropasti bitne delove. Međutim, činjenica da raketa već dosad nije eksplodirala navodi me na pomisao da verovatno nije ni imala bojevu glavu, ili da je imala samo malo punjenje za samouništenje; možda je to punjenje već postalo neupotrebljivo, a možda još nije. Vadeći raketu, ti preuzimaš na sebe sračunati rizik. I dalje ti svesrdno preporučujem da obaviš ronjenje, napraviš fotografije, a onda objaviš priču. To da ti projektil vadiš sa dna, da bi ga izlagala gledaocima, meni više liči na vratolomiju nego na žurnalizam. Sem toga, i opasno je."
<BR>&nbsp;&nbsp;&nbsp;&nbsp;&nbsp;Njen odgovor bio je suv. "Kao što sam rekla u kolima, imaš pravo na svoje mišljenje. Mornarica bi mogla tvrditi da sam na neki način falsifikovala slike. Ali ne može reči da projektil nisam našla ako je on fizički prisutan i jasno vidljiv televizijskoj publici čitave nacije. Želim da priča postigne maksimalni efekat."
<BR>&nbsp;&nbsp;&nbsp;&nbsp;&nbsp;Ona otkači još jednu stavku na spisku. "Ah, da, zaboravih da pomenem jutros: ovde dole srela sam još jednog kapetana lađice, jednog starijeg, debelog, pomalo odvratnog tipa po imenu Homer. Taj me je prepoznao, činilo se, istog trenutka. Bogat, ima veliku jahtu i tako to. Čudna posada..."
<BR>&nbsp;&nbsp;&nbsp;&nbsp;&nbsp;"Da li mu je prezime bilo Ešford? Homer Ešford?" prekide je Dejl.
<BR>&nbsp;&nbsp;&nbsp;&nbsp;&nbsp;Kerol potvrdno klimnu. "Znači, poznaješ ga?" upita ona.
<BR>&nbsp;&nbsp;&nbsp;&nbsp;&nbsp;"Dabome", odvrati Dejl. "On je predvodio ekspediciju koja je 1986. našla blago na Santa Rosi. Srela si ga i ti, mada si ga očigledno zaboravila. On i njegova žena bili su gosti na nagradnom banketu MOI početkom 1993.godine." Dejl zastade da razmisli. "Tako je. Sad se sećam, na zabavu si stigla zaista kasno, zbog one pretnje koju ti je uputio Huan Salvador. Ipak, iznenađuje me da si ih zaboravila, naročito njegovu ženu. Bila je to jedna velika, debela ženetina, koja je za tebe mislila da si mačja pidžama."
<BR>&nbsp;&nbsp;&nbsp;&nbsp;&nbsp;U Kerolinom sećanju sve se sklopi, polako ali sigurno, i škljocnu u jednu celinu. Prisetila se jedne bizarne večeri, tek neki dan pošto je počela da izlazi sa Dejlom. U Heraldu je bila objavila članak o švercovanju kokaina, i nagovestila da jedan gradski većnik, poreklom Kubanac, Huan Salvador, namerno ometa policijsku istragu. Tog dana, u podne, jedan obično pouzdani izvor telefonirao je njenom uredniku u redakciju i rekao mu da je senjor Salvador upravo 'ugovorio' da Kerol bude ubijena. Herald joj je tad dodelio telesnog čuvara i preporučio joj da izmeni svoj uobičajeni raspored kretanja, da se nikad ne bi moglo tačno znati gde se u kom trenutku nalazi.
<BR>&nbsp;&nbsp;&nbsp;&nbsp;&nbsp;Te večeri, na banketu MOI, Kerol je bila kao u magli. Taj čuvar je s njom proveo tek tri sata, a već je imala osećaj da je sputana i lišena slobode. Pretnja ju je istinski uplašila. Na banketu je Kerol zagledala svako lice, pomišljajući da li je ubica ovaj ili onaj, čekajući da neko krene na nju. Sada, četrnaest meseci kasnije, sedeći u hotelskoj komunikacijskoj dvorani, mutno se prisetila da je, odista, tada bila videla i Homera (u večernjem odelu) i jednu veselu debeljucu koja je dvadesetak minuta išla stalno za njom. Do đavola, pomisli Kerol. Opet to moje pamćenje. Trebalo je odmah da ga prepoznam. Baš glupo od mene.
<BR>&nbsp;&nbsp;&nbsp;&nbsp;&nbsp;"O-kej", reče Kerol Dejlu, "sad ih se sećam. Ali zašto su oni bili prisutni na MOI-jevom nagradnom banketu?"
<BR>&nbsp;&nbsp;&nbsp;&nbsp;&nbsp;"Te noći smo iskazivali počast svojim vodećim dobrotvorima", odgovori Dejl. "Homer i Elen bili su veliki podržavaoci našeg truda oko podvodne straže. Zapravo, on je na svom terenu, tamo u Ki Vestu, testirao, u praksi, mnoge naše prototipove. Dobijao je, odista, solidne podatke. Niko nije sastavio bolji komplet informacija o reakcijama tipa stražar-uljez. Zapravo, Ešford je bio taj koji nam je pokazao kako MQ-6 može biti prevaren..."
<BR>&nbsp;&nbsp;&nbsp;&nbsp;&nbsp;"Dobro, dobro", prekide ga Kerol, uviđajući da joj je prag tolerancije još izuzetno nizak. "Hvala za informacije. Sad je četvrt do četiri. Idem dole u marinu da se sretnem sa Nikom Vilijemsom i sklopim aranžman za sutra. Ako se pojavi išta novo, zvaću te večeras, na kuću."
<BR>&nbsp;&nbsp;&nbsp;&nbsp;&nbsp;"Ćao", dobaci joj Dejl Majkls, neuspešno pokušavši da zazvuči sofistikovano, "i čuvaj se, molim te."
<BR>&nbsp;&nbsp;&nbsp;&nbsp;&nbsp;Kerol sa uzdahom spusti slušalicu, zapitavši se ne bi li trebalo da utroši minut ili dva na iznalaženje kuda, zapravo, idu ona i Dejl. Ili kuda, možda, ne idemo. A može biti i to. Ona poče da razmišlja o svemu što je bilo potrebno da uradi. Sklopivši svesku, ustade iz stolice. Pa, nemam baš sad vremena da razmišljam o Dejlu, pomisli ona. Ali, moraću, čim budem dobila neki dan odmora u ovom mom ludom životu.
<BR>
<BR>&nbsp;&nbsp;&nbsp;&nbsp;&nbsp;Kad je po drugi put ušla u direkciju marine, Kerol je bila silno ljuta. Prišla je informacionom stolu sevajući očima. "Gospođice", obrati se ona ogorčeno Džulijani, "kao što sam vam rekla pre petnaest minuta, imala sam zakazan susret ovde u četiri sata sa Nikom Vilijemsom i Trojem Džefersonom. Sad je, kao što možete videti, već prošlo četiri i trideset."
<BR>&nbsp;&nbsp;&nbsp;&nbsp;&nbsp;Kerol pokaza ka digitalnom časovniku, nestrpljivim i širokim zamahom ruke, kao da nalaže Džulijani da tamo i pogleda. "Obe smo nezavisno jedna od druge, utvrdile da gospodin Vilijems nije kod kuće", nastavi Kerol. "E, sada, hoćete li mi dati telefonski broj gospodina Džefersona, ili da vam napravim scenu?"
<BR>&nbsp;&nbsp;&nbsp;&nbsp;&nbsp;Džulijani se nije dopadala ni Kerol, ni Kerolin očigledan stav superiornosti. Stoga ostade pri svome. "Kao što sam vam rekla, gospođice Doson" odvrati ona učtivo, ali uz zajedljiv prizvuk, "politika naše marine zabranjuje nam da dajemo telefonske brojeve nezavisnih vlasnika plovila, ili brojeve njihovih članova posade. To je pitanje privatnosti. Kad biste imali dokument o iznajmljivanju njihovog broda, sačinjen preko ove marine", nastavi Džulijana, uživajući u svom trenutku slave, "bio bi naš posao da vam pomognemo. Međutim, kao što rekoh, nemamo podatak da..."
<BR>&nbsp;&nbsp;&nbsp;&nbsp;&nbsp;"Bog ga prokleo, znam to", reče Kerol kipteći od besa. Ona tresnu koverat sa fotografijama, koji je nosila sa sobom, na Džulijanin radni sto. "Nisam imbecil. Već smo jednom prošle kroz sve ovo. Rekla sam vam da je trebalo da se u četiri ovde sa njima sastanem. Ako nećete da mi pomognete, tražim da razgovoram sa vašim pretpostavljenim, sa pomoćnikom menadžera ili bilo kojim službenim licem."
<BR>&nbsp;&nbsp;&nbsp;&nbsp;&nbsp;"Fino", sačeka je Džulijana, ispaljujući iz očiju strelice prezira prema Kerol. "Ako samo lepo sednete tamo preko, videću da li mogu da nađem..."
<BR>&nbsp;&nbsp;&nbsp;&nbsp;&nbsp;"Neću sesti tamo preko", povika Kerol ogorčeno. "Hoću da ga vidim odmah sad. Ovo je stvar od izuzetne hitnosti. A sad uzmite taj telefon, i..."
<BR>&nbsp;&nbsp;&nbsp;&nbsp;&nbsp;"Je l' nešto ovde nije u redu? Možda ja mogu pomoći." Kerol se munjevito okrete. Neposredno iza nje stajao je Homer Ešford. Desno od Kerol, dakle na onoj strani gde je bila kapija za izlaz na dokove, stajale su Greta i jedna visoka, debela žena. (To je Elen. Sad je se sećam, pomisli Kerol.) Tiho pričajući između sebe, došle su blizu Kerol. Elen se nasmeši Kerol, a Greta pogleda pravo kroz Kerol kao kroz prazan prostor.
<BR>&nbsp;&nbsp;&nbsp;&nbsp;&nbsp;"Oh, zdravo, kapetane Homere", reče Džulijana slatkim glasom, "baš lepo što to pitate. Ali mislim da je sve u redu... Gospođica Doson je upravo nagovestila da ne prihvata moje objašnjenje o politici marine. Ona će sačekati..."
<BR>&nbsp;&nbsp;&nbsp;&nbsp;&nbsp;"Možda i možete pomoći", prekide je Kerol prkosno. "Imala sam ovde zakazan sastanak u četiri sa Nikom Vilijemsom i Trojem Džefersonom. Nisu se pojavili. Da li kojim slučajem znate Trojev telefonski broj?"
<BR>&nbsp;&nbsp;&nbsp;&nbsp;&nbsp;Kapetan Homer podozrivo osmotri Kerol, a onda izmenja sa Elen i Gretom znalačke poglede. Zatim ponovo pogleda Kerol. "Pa, svakako je iznenađenje, gospođice Doson, videti da ste se vratili ovamo. Eto, baš juče smo pričali o vama, o tome kako se nadamo da ste se dobro proveli tokom vašeg slobodnog dana u Ki Vestu." On zastade radi efekta. "A sad se pitam zašto ste se već vratili ovamo, dan kasnije. I da li sam dobro čuo - potrebno vam je da vidite Vilijemsa i Džefersona zbog neke 'izuzetno hitne' stvari? To ni slučajno ne bi moglo imati neke veze sa svom onom opremom koju ste juče doneli, a? Ili s onom sivom torbicom koju Vilijems čuva još od juče uveče?"
<BR>&nbsp;&nbsp;&nbsp;&nbsp;&nbsp;A-u, pomisli Kerol, videći da Greta i Elen staju levo i desno od nje. Opkoljena sam. Kapetan Homer pruži ruku da uzme zapečaćen koverat sa Džulijaninog stola, ali ga Kerol spreči.
<BR>&nbsp;&nbsp;&nbsp;&nbsp;&nbsp;"Ako nemate ništa protiv, kapetane Ešforde", reče ona odlučno, sklanjajući njegovu šaku sa koverta i stavljajući koverat sebi pod mišku. Zatim nastavi nešto tiše. "Želela bih da popričam sa vama nasamo." Klimanjem glave ona pokaza ka Greti i Elen. "Možemo li izaći za trenutak na parking?"
<BR>&nbsp;&nbsp;&nbsp;&nbsp;&nbsp;Homer usmeri svoj žmirkavi, svetlucavi pogled ka njoj. Onda se njegovo lice razvuče u isti onaj odvratni, pohotni osmeh koji je već videla na Ambroziji. "Naravno, draga moja", složi se on. Dok je sa Kerol izlazio kroz vrata, on doviknu Elen i Greti: "Tu čekajte. Za minut se vraćam."
<BR>&nbsp;&nbsp;&nbsp;&nbsp;&nbsp;Potreba je majka snalaženja, razmišljala je Kerol dok je izvodila Homera Ešforda napolje. Dakle, izmišljaj, kučko. Odmah sad. To jest, ovog sekunda.
<BR>&nbsp;&nbsp;&nbsp;&nbsp;&nbsp;Krenuše uz stepenice, na parking. Čim stiže na vrh stepenica, Kerol se, sa zavereničkim izrazom na licu, okrete kapetanu Homeru. "Jasno mi je da ste ukapirali zbog čega sam ovde", reče ona. "Nisam želela da ovako ispadne, smatrala sam da će priča biti bolja ako niko ne sazna šta radim. Ali, očigledno, suviše ste pametni za mene." Homer se glupavo isceri. "Zamolila bih vas da to kažete što manjem broju ljudi. Možete reći svojoj ženi i Greti, ali molim Vas, nikom drugom. Herald želi da ovo bude iznenađenje."
<BR>&nbsp;&nbsp;&nbsp;&nbsp;&nbsp;Homer je izgledao zbunjen. Ona se nagnu napred i poče, maltene, da mu šapuće na uvo. "Ceo nedeljni magazinski dodatak, četvrte sedmice u aprilu. Nije li to neverovatno? Radni naslov glasi: 'Snovi o bogataškom životu'. To su priče o ljudima kao što ste vi, kao što je Mel Fišer, kao što su ono četvoro sa Floride koji su na lutriji dobili svako po više od milion dolara. Reč je o tome kako iznenadan prihod menja vaše živote. Ja pravim ceo prilog. Počinjem sa nalaženjem blaga, zato što to interesuje svakog."
<BR>&nbsp;&nbsp;&nbsp;&nbsp;&nbsp;Kerol odmah opazi da je Kapetan Homer uzdrman iz temelja i bi joj jasno da je njegova odbrana popustila. "Juče sam samo želela da na brzinu proverim vaš brod, da vidim kako živite i kako bi to ispalo na fotografijama. Malo sam se šoknula kad ste me onako brzo prepoznali. Ali plan mi je od početka bio da najpre isplovim sa Vilijemsom." Kerol se nasmeja. "Oprema za traženje blaga koju sam uzela iz MOI prevarila ga je. On još veruje da sam pravi tragač za blagom. Intervju sa njim sam gotovo sasvim kompletirala juče. Vratila sam se danas samo da bih završila nekoliko detalja."
<BR>&nbsp;&nbsp;&nbsp;&nbsp;&nbsp;Čim je pomenula da je prevarila Nika, u sistemu Homera Ešforda zazvoni uzbuna. Homer još nije bio siguran da treba verovati ovoj slatkoj reporterskoj priči. Razmišljao je: priča je prihvatljiva, ali ostaje još jedno veliko neodgovoreno pitanje. "Ali šta je to Vilijems nosio u torbi?" upita on.
<BR>&nbsp;&nbsp;&nbsp;&nbsp;&nbsp;"Ma, ništa", odvrati Kerol, osetivši njegovo nepoverenje. Ona uzvi obrve i opet se nasmeja. "Ili praktično ništa. Juče popodne smo vadili neku bezvrednu staru tričariju, da bih mogla da fotografišem proces spasavanja potopljene imovine, za priču. Rekla sam mu da to danas odnese na procenu. On smatra da sam ekscentrična. Verovatno to čuva u torbi, da niko ne vidi, zato što mu je neprijatno, osećao bi se nezgodno."
<BR>&nbsp;&nbsp;&nbsp;&nbsp;&nbsp;Kerol laktom ovlaš munu Homera u rebra. On odmahnu glavom. Jedan deo njega shvatao je da su to, što mu Kerol govori, veoma pametne laži. Ali njene reči bile su do te mere logične, da nije mogao da odredi gde je prevara. On se na trenutak namršti. "Znači, nameravate da razgovarate i sa nama, kad budete završili sa druga dva slučaja..."
<BR>&nbsp;&nbsp;&nbsp;&nbsp;&nbsp;Kerol nije znala da Nik i Troj upravo u tom času ulaze, automobilom, u parkiralište marine. Bili su još malčice pijani i luckasti. "Bouuže moj, booouuže moj", reče Troj, primetivši Kerol i Homera kako razgovaraju, "mislim da su se moje oči nešto zajebale. Šalju mi u mozak sliku lepotice i zveri. Eno gde gospođica Kerol Doson priča sa našim omiljenim debelim kapetanom. E pa, šta ti misliš, o čemu oni to?"
<BR>&nbsp;&nbsp;&nbsp;&nbsp;&nbsp;"Ne znam", odvrati Nik, istog trenutka narogušen, "ali prokleto je sigurno da ću saznati. Ako nas ona vara..." On brzo utera kola na slobodno mesto, i krete da iskoči iz njih. Troj pruži ruku i zadrža ga.
<BR>&nbsp;&nbsp;&nbsp;&nbsp;&nbsp;"A zašto ne pustiš da ja ovo sredim?" reče Troj. "Ovde humor može biti prava stvar."
<BR>&nbsp;&nbsp;&nbsp;&nbsp;&nbsp;Nik se zamisli na trenutak ili dva. "Možda si u pravu", reče on. "Pustiću te da odeš prvi."
<BR>
<BR>&nbsp;&nbsp;&nbsp;&nbsp;&nbsp;Troj se pojavi na vidiku upravo kad su Kerol i kapetan Homer završavali razgovor. "Zdraaaaaavo, anđele", izbaci Troj sa udaljenosti od četrdesetak metara, "šta se to dešava?"
<BR>&nbsp;&nbsp;&nbsp;&nbsp;&nbsp;Kerol diže ruku u znak pozdrava, ali se ne okrete ka Troju. "Znači, ulica Kolumbija, broj 2748, odmah posle odmarališta Pelikan, sutra uveče u osam i trideset?"
<BR>&nbsp;&nbsp;&nbsp;&nbsp;&nbsp;"Tako je", odgovori Homer Ešford. Klimnuvši prema Troju, on krenu da se udalji. "Bićemo spremni za vas. Donesite obilje trake, jer priča je duga." On načini neobičan coktavi zvuk ustima. "I planirajte da posle ostanete na maloj zabavi."
<BR>&nbsp;&nbsp;&nbsp;&nbsp;&nbsp;Homer je već bio na pola puta niz stepenište kad Troj dođe do nje. "Zdravo, kapetane Homere. Zbogom, kapetane Homere", reče Troj tiho, i dalje glumeći komedijanta. Zatim se naže prema Kerol da je poljubi u obraz. "Zdravo anđele..."
<BR>&nbsp;&nbsp;&nbsp;&nbsp;&nbsp;"Bljak", uzvrati Kerol izmičući odraz od njega. "Mirišeš na pivaru. Nije čudo što sam morala da vas dvojicu tražim po celom gradu." Ona vide Nika kako ide preko parkinga prema njima. Nosio je sportsku torbu. Ona diže glas. "Pa, gospodine Vilijemse, kakvo prijatno iznenađenje. Baš zgodno što ste vi i vaš brat, ovde prisutan, umeli da siđete sa svojih barskih stolica i dođete na sastanak." Ona pogleda na sat. "Oo-hoo", reče svojim najironičnijim glasom, "zakasnili smo tačno koliko je u modi. Da vidimo, ako čovek treba da čeka petnaest minuta da se pojavi neki redovni profesor, koliko treba da čeka na lažnog profesora?"
<BR>&nbsp;&nbsp;&nbsp;&nbsp;&nbsp;"Bez sranja, gospođice Visoka i Moćna", dobaci joj Nik ljutito reagujući na njeno bockanje. Stižući do Kerol i Troja, on uhvati, dah. "Imamo i mi šta da zamerimo tebi", nastavi on. "Šta si radila tu sa tim čmarom Ešfordom?"
<BR>&nbsp;&nbsp;&nbsp;&nbsp;&nbsp;U Nikovim rečima zvučala je pretnja. "Slušaj ti njega", podsmehnu se ona. "Tipičan mačo muškarac. Uvek prebacuje krivicu na ženu. 'Ej kučko', veli on 'zaboravi da sam zakasnio, zaboravi da sam arogantan kopilan, ionako si ti kriva...'"
<BR>&nbsp;&nbsp;&nbsp;&nbsp;&nbsp;"Hej, jeh... hej", umeša se Troj. Kerol i Nik su besno zurili jedno u drugo. Oboje zaustiše da nešto kažu, ali ih Troj opet prekide. "Deco, deco, molim vas", nastavi on, "imam nešto važno da kažem." Oboje ga pogledaše. Troj diže ruke kao da traži tišinu. Onda se ukoči i poče da glumi čitanje. "'Pre osamdeset i sedam leta, preci naši stvoriše na ovom kontinentu naciju novu...'"
<BR>&nbsp;&nbsp;&nbsp;&nbsp;&nbsp;Kerol prva popusti. "Troje", reče ona smešeći se i kroz svoju ljutnju, "ti si nešto drugo. Takođe, nešto smešno."
<BR>&nbsp;&nbsp;&nbsp;&nbsp;&nbsp;Široko iscereni Troj lupnu Nika po ramenu. "Kakav sam, profesore? Je l' bih bio dobar Linkoln? Da li bi fini mladi crni dečak mogao glumiti Linkolna za gospodu belce?"
<BR>&nbsp;&nbsp;&nbsp;&nbsp;&nbsp;Nik se bez mnogo volje nasmeši i obori pogled ka makadamu, a Troj nastavi da brblja. Kad Troj napokon prestade, Nik se pomirljivim tonom obrati Kerol. "Izvinjavam se što smo zakasnili", reče on odmereno. "Zaboravili smo na vreme. Trozubac je tu."
<BR>&nbsp;&nbsp;&nbsp;&nbsp;&nbsp;Kerol uvide koliko je Niku bilo teško da se izvini. Zato izvinjenje prihvati graciozno, jednim kratkim osmehom i pokretom. "Zadrži trozubac još malo", reče ona posle kratke tišine. "Postoje mnoge druge stvari o kojima treba da pričamo." Ona se osvrnu. "Ali ovo može biti pogrešno vreme i mesto."
<BR>&nbsp;&nbsp;&nbsp;&nbsp;&nbsp;Obojica su je gledali upitno. "Imam neke vrlo uzbudljive novosti", objasni ona, "a neke od tih su ovde, u tvojim primercima slika koje sam jutros razvila. Poenta je u tome da je teleskop uhvatio infracrveni signal iz one rupe, koji potiče od jednog ili više velikih predmeta." Ona se okrete Niku. "Možda tamo ima još blaga. Na osnovu slika ne možemo biti sigurni šta je."
<BR>&nbsp;&nbsp;&nbsp;&nbsp;&nbsp;Nik posebnu prema kovertu, ali ga Kerol izmače. "Ne sada i ne ovde. Previše očiju i ušiju. Veruj mi na reč da je tako. Sad treba da pravimo planove. Možete li me vas dvojica povesti na još jednu vožnju, sutra rano ujutro, i biti spremni da tom prilikom izvlačite predmete možda teške i do sto kilograma? Naravno, ja bih opet platila za najam broda."
<BR>&nbsp;&nbsp;&nbsp;&nbsp;&nbsp;"A-u", reče Nik i zazvižda. "Sto kila! Jedva čekam da vidim te slike." Ubrzano se treznio. "Moraćemo da pozajmimo bater i..."
<BR>&nbsp;&nbsp;&nbsp;&nbsp;&nbsp;"Teleskop je još kod mene, pa ga možemo opet koristiti", dodade Kerol. Ona baci pogled na svoj časovnik. "Sad je već blizu pet. Koliko vam vremena treba za pripremu?"
<BR>&nbsp;&nbsp;&nbsp;&nbsp;&nbsp;"Tri sata, ili najviše četiri", odgovori Nik, brzo računajući. "Uz Trojevu pomoć, dabome."
<BR>&nbsp;&nbsp;&nbsp;&nbsp;&nbsp;"Sa zadovoljstvom, prijatelji moji", uzvrati Troj. "A pošto je Endži rezervisala za mene specijalni sto kod Aljkavog Džoa za svoju predstavu noćas u deset i trideset, zašto se ne sastanemo tamo da razmotrimo detalje za sutra?
<BR>&nbsp;&nbsp;&nbsp;&nbsp;&nbsp;"Endži Ledervud je tvoja prijateljica?" upita Kerol, vidno impresionirana. "Nisam je videla još od kako se proslavila." Ona zastade za trenutak, a onda dade koverat Niku. "Ove slike pregledaj kad budeš negde van javnog mesta. Sve su napravljene tačno ispod broda, dok smo mi ronili. Za neke se jasno vidi da su nastale uveličavanjem drugih. Možda će biti potrebno neko vreme da se tvoje oči prilagode svim tim bojama. Ali ono što hoćemo da uzmemo je predmet, ili su predmeti, smeđe boje." Lepo je videla da su obojica željni da vide te slike. Pošla je sa njima dvojicom prema Nikovim kolima. "Dakle, videću vas obojicu noćas kod Aljkavog Džoa oko deset i petnaest." Ona se okrete da pođe ka svojim kolima.
<BR>&nbsp;&nbsp;&nbsp;&nbsp;&nbsp;"Hm, Kerol, samo tren", uzviknu Nik zaustavljajući je. Kerol zastade, čekajući dok je Nik, iznenada nespretan, pokušavao da smisli ljubazan način da postavi svoje pitanje. "Da li bi nam rekla zbog čega si pričala sa kapetanom Homerom?" upita je on najzad, taktično.
<BR>&nbsp;&nbsp;&nbsp;&nbsp;&nbsp;Kerol je neko vreme posmatrala Nika i Troja, a onda se nasmeja. "Naletela sam na njega dok sam bila u direkciji i pokušavala da dozovem vas dvojicu. Raspitivao se o onome što smo juče izvadili iz mora. Zbacila sam ga sa tračnica tako što sam mu napričala da spremam repotražu o svim članovima one posade koja je pre osam godina našla Santa Rosu."
<BR>&nbsp;&nbsp;&nbsp;&nbsp;&nbsp;Nik, glumeći na komičan način gađenje, pogleda Troja. "Vidiš, Džefersone", reče on prejako naglašavajući reči. "Rekao sam ti da postoji potpuno prirodno objašnjenje." Njih dvojica mahnuše Kerol, koja je već išla ka svojim kolima.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
