<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Nik Vilijems se probudio u pet ujutro i nije više mogao da zaspi. Mozak mu je već radio punom parom: jurio je, stalno iznova, preko događaja od prethodnog dana i preko mogućih događaja u predstojećem danu. Isto tako osećao se često u srednjoj školi u Virdžiniji, i samo po nemi put na Harvardu, obično pred velika plivačka takmičenja. Kad mu je sistem bio previše uzbuđen, mozak je odbijao da se isključi u dovoljnoj meri da bi san bio moguć.
<BR>&nbsp;&nbsp;&nbsp;&nbsp;&nbsp;Ležao je još skoro čitav sat u krevetu, naizmenično pokušavajući da opet navede sebe da usni, i prepuštajući se maštanju o tome da je pronađeni predmet samo prva stavka u ogromnoj hrpi blaga. Nik je voleo da fantazira. Uvek mu je bilo lako da zamisli, u mašti, sve one scene iz romana koje je toliko voleo da čita. Sad je za trenutak zamislio naslove u Majami Heraldu u kojima se objavljuje da je on, Nik, otkrio gomilu potopljenog blaga blizu obale Ki Vesta.
<BR>&nbsp;&nbsp;&nbsp;&nbsp;&nbsp;Oko šest ujutro Nik konačno odustade od pokušaja da zaspi, i ustade iz kreveta. Sportska torbica ležala je pokraj ormana za odeću. On izvuče zlatni trozubac da ga pogleda, baš kao što je tokom protekle noći činio već nekoliko puta. Ama, šta ova stvar predstavlja? zapita se još jednom. Morala je imati neku praktičnu svrhu, jer je bila previše prokleto ružna da bi bila ukrasna. On odmahnu glavom. Amanda će znati. Ako mi iko može reći kakvog je porekla ovaj predmet, ona može.
<BR>&nbsp;&nbsp;&nbsp;&nbsp;&nbsp;Nik pređe preko spavaće sobe do kliznih staklenih vrata i razmače zavese. Bližio se izlazak sunca... Nik kroz vrata ugleda maleni balkon, a s druge strane balkona plažu i okean. Nik je bio vlasnik ovog stana na trećem spratu ove zgrade, odakle je imao slobodan pogled ka mirnim morskim talasima. Iznad vode su u elegantnoj formaciji letela dva smeđa pelikana, vrebajući priliku da se sjure u vodu i zgrabe neku nesmotrenuu ribu koja je doplivala preblizu površini. Nik vide i jedan par sedamdesetih godina: hodali su polako duž plaže, držali se za ruke i tiho pričali. Nekoliko puta žena se odvojila da uzme školjku ili dve i stavi u torbicu sa zipom.
<BR>&nbsp;&nbsp;&nbsp;&nbsp;&nbsp;Nik se okrete od staklenih vrata i dohvati farmerke koje je prethodne večeri bacio na pod. Navukavši ih preko gaća, on ode u dnevnu sobu, noseći torbu sa trozupcem. Pažljivo je stavio taj zlatni predmet na sto gde ga je mogao proučavati, a onda se vratio u otvorenu kuhinju da uključi mašinu za kafu i radio.
<BR>&nbsp;&nbsp;&nbsp;&nbsp;&nbsp;Nikova dnevna soba nimalo se nije razlikovala, ako se izuzmu knjige, od stotina stanova u oblaskim suvlasničkim kućama u Floridi. Kauč i stolica za ležanje - udobni, svetlih boja, sa dve-tri zelene grane paprati ubačene u dekorativnu šaru. Zidovi su bili prazni, izuzimajući dve male slike vodenih ptica koje stoje na praznoj plaži. Ćilim i zavese bili su svetle bež boje; duga staklena vrata koja se mogu odgurnuti da kliznu u stranu a kad se prođe kroz njih, balkončić sa garniturom od trske.
<BR>&nbsp;&nbsp;&nbsp;&nbsp;&nbsp;Jedino su knjige davale ovom apartmanu neku individualnost. Uz zid, nasuprot kauča, između spavaće i dnevne sobe, stajala je velika drvena polica za knjige. Protezala se gotovo čitavom dužinom, od klizećih staklenih vrata ispred balkona do vrata spavaće sobe. Iako je stan kao celina bio uglavnom u neredu (novine i sportski časopisi rasuti po kafe-stočiću, odeća i peškiri na podu u spavaćoj sobi i u kupatilu, prljavi sudovi u sudoperi, mašina za pranje sudova otvorena i napola puna sudova), videlo se da je polica sa knjigama dobro održavana. Na četiri duge daske moralo je biti četiri do pet stotina knjiga; sve su bile sa mekim koricama, gotovo sve romani, i sve pažljivo razvrstane u kategorije.
<BR>&nbsp;&nbsp;&nbsp;&nbsp;&nbsp;Ispred svake grupe knjiga nalazio se po jedan listić, zalepljen za dasku samolepljivom trakom, sa natpisom o kojoj je kategoriji reč. U četvrtak je Nik bio završio čitanje romana Navijačeve beleške, još na brodu, i tu knjigu je već bio vratio na njeno pravo mesto na polici (kategorija: 'američki, 20. vek, A-G') uz desetak ili petnaest knjiga Vilijema Foknera. Onda je odabrao, za čitanje u krevetu, francuski roman iz devetnaestog veka, Madam Bovari, od Gistava Flobera. Nik je ranije, tokom svoje prve godine na Harvardu, već čitao tu knjigu, ali tada nije mnogo razmišljao o njoj. Međutim, nedavno je, na svoje iznenađenje, našao tu knjigu na nekoliko spiskova deset najboljih romana svih vremena. I to često pri vrhu liste, uz remek-dela kao što je Zločin i kazna Dostojevskog. Hmm. Možda sam pri prvom čitanju nešto propustio, rekao je on sebi prethodne noći, i onda odlučio da knjigu ponovo pročita.
<BR>&nbsp;&nbsp;&nbsp;&nbsp;&nbsp;Ali dok je čitao, Nik nije bio u stanju da se usredsredi na veličanstveno podroban opis života u francuskoj provinciji pre sto pedeset godina. Pratio je priču o lepotici Emi Bovari, ženi koja se zbog umrtvljujuće monotonije svog života upustila u veze koje su najzad izazvale skandal u njenom selu, ali uzbuđenja njegovog sopstvenog života su mu se, za promenu, nametala jače. Nije uspevao da lebdi u romanu. Njegove misli neprestano su se vraćale mogućnostima koje je nudio zlatni predmet u sportskoj torbi.
<BR>&nbsp;&nbsp;&nbsp;&nbsp;&nbsp;Pijući jutarnju kafu, prevrtao je taj predmet po rukama. Onda mu nešto pade na um. Otišavši do svoje druge spavaće sobe, naspram kuhinje, pokraj sobe za pranje veša, on otvori vrata jednog plakara. Glavninu ovog plakara koristio je kao ostavu. U jednom uglu plakara bile su četiri ogromne kartonske kutije pune raznih koještarija koje je Nik dovukao sa sobom pre sedam godina, kad je kupio ovaj stan. Od toga dana, pa sve do danas, nije ih otvorio ni jedan jedini put. Ali pamtio je da se u jednoj od tih kutija nalazi hrpa fotografija raznih predmeta koje su izneli sa Santa Rose. Ako pogledam te slike, pomisli on trudeći se da u slabo osvetljenom plakaru nađe pravu kutiju, možda ću videti nešto slično ovoj stvari.
<BR>&nbsp;&nbsp;&nbsp;&nbsp;&nbsp;Najzad pronađe pravu kutiju i izvuče je na sredinu dnevne sobe. Možda je sadržina kutije bila nekada, davno, dobro sređena; unutra su i sad postojale fascikle od kartona u boji, sa etiketama koje su označavale šta se u kojoj nalazi. Ali iz tih fascikli su u međuvremenu poispadale gotovo sve hartije, fotografije i isečci iz novina, i sve je sada ležalo pomešano i nagomilano u kutiji. Nik pruži ruku i izvuče jedan isečak iz Majami Heralda, požuteo od starosti, iz pretrpanog ugla kutije. Bila je to fotografija sa naslovne strane; na njoj je bilo petoro ljudi, uključujući i Nika.
<BR>&nbsp;&nbsp;&nbsp;&nbsp;&nbsp;Zastao je, gledajući sliku i natpis ispod nje. Zar je zaista toliko vremena prošlo? zapita se on. Test je identifikovao tih pet osoba na slici kao posadu Neptuna, broda za ronilačke i imovinsko-spasilačke poslove. Neptun je, pisalo je, pronašao u Meksičkom zalivu, oko dvadeset četiri kilometra severno od ostrva Draj Tortugas, olupinu starog španskog broda Santa Rosa. Zlatni i srebrni predmeti u vrednosti od preko dva miliona dolara izvađeni su iz olupine i na slici su se videli nagomilani pred srećnom, nasmešenom posadom. A to su, s leva na desno, bili: Greta Erhard, Džejk Luis, Homer Ešford, Elen Ešford, i Nik Vilijems.
<BR>&nbsp;&nbsp;&nbsp;&nbsp;&nbsp;To je bilo pre nego što su počeli da jedu, pomisli Nik. Elen je jela zbog Grete, jer je tako imala, u svojoj svesti, izgovor za ono što se dešavalo sa Homerom. A Homer je jeo jer je imao dovoljno para za to. Tako on postupa i u svakom drugom pogledu. Neke ljude spasava samo postojanje nametnutih ograničenja. Daj im slobodu i oni će poblesaviti.
<BR>&nbsp;&nbsp;&nbsp;&nbsp;&nbsp;Nik poče da rije dublje po kutiji, tražeći komplet od dvadesetak fotografija na kojima je bila prikazana većina predmeta izvađenih sa Santa Rose. Posle nekog vremena poče da ih pronalazi, ali u skupinama od po četiri-pet, u raznim delovima hrpe, koja je već postajala beznadežna, na dnu kutije. Kad god bi našao još neku, izvukao bi je, pomno razgledao, a onda odmahnuo glavom da bi naznačio da onaj zlatni trozubac uopšte ne liči na predmete sa Santa Rose.
<BR>&nbsp;&nbsp;&nbsp;&nbsp;&nbsp;Na dnu kutije Nik nađe jednu žutu fasciklu pažljivo stegnutu gumicom. Pomislivši da bi tu mogao biti ostatak slika sa Santa Rose, Nik žurno izvuče fasciklu i otvori je. Slika veličine dvadeset sa dvadeset devet centimetara, na kojoj se videla divna žena u ranim tridesetim, iskliznu i pade na pod dnevne sobe. Za slikom, kaskada kartica, beležaka rukom pisanih, nekoliko pisama u kovertama, i oko dvadeset listova za pisaću mašinu, iskucanih dvostrukim proredom. Nik uzdahnu. Kako je samo bilo moguće da ovu fasciklu nije prepoznao?
<BR>&nbsp;&nbsp;&nbsp;&nbsp;&nbsp;Žena na tom portretu imala je dugu crnu sa malim šatiranu kosu. Na sebi je imala tamnocrvenu pamučnu bluzu, sa malim okruglim izrezom, dovoljnim da se vidi trostruka niska bisera odmah pod vratom. Plavim mastilom koje je bilo u kontrastu sa crvenilom bluze, neko je napisao divnim rukopisom, očito umetničkom rukom: 'Mon Cher - Je t'aime, Monique' preko donjeg desnog ugla fotografije.
<BR>&nbsp;&nbsp;&nbsp;&nbsp;&nbsp;Nik kleknu da skupi prosutu sadržinu te fascikle. Potom se još jednom pažljivo zagleda u portret; prisetivši se koliko lepa je nekad bila, njegovo srce preskoči nekoliko otkucaja. Zatim poče da slaže otkucane stranice. Na vrhu jedne od tih stranica bilo je otkucano, samo velikim slovima 'MONIK', a ispod toga: 'napisao Nikolas C. Vilijems'. On poče da čita.
<BR>&nbsp;&nbsp;&nbsp;&nbsp;&nbsp;'Nepredvidljivost života, to je ono što je u životu čudesno. Život svakoga od nas menjaju stvari koje nikako nismo mogli predvideti. Svakog jutra izađemo kroz vrata, da pođemo na posao ili na čas, ili čak u piljarnicu, i u devedeset devet odsto slučajeva ne desi nam se ništa što ćemo pamtiti makar i mesec dana. To su dani kad naše živote nosi banalost življenja, dani u dosadnim osnovnim kadencama svakidašnjice. Živimo za onaj drugi dan, onaj magičan.
<BR>&nbsp;&nbsp;&nbsp;&nbsp;&nbsp;A kad taj magični dan dođe, naš karakter dobija jasnije crte, počnemo da rastemo ubrzano, prelazimo u druga emotivna stanja. Ponekad, možda jednom u životu, doživimo niz takvih magičnih dana; oni nam se događaju uzastopno, i budu tako puni života, promena i izazova, da pod uticajem tog iskustva doživimo potpunu promenu, a naša duša ispuni se radošću bez granica. Dok to traje, često nas zahvata osećanje divljenja pred jednostavnom, ali neverovatnom i čudesnom činjenicom da smo živi. Ovo je priča o jednom takvom magičnom razdoblju.
<BR>&nbsp;&nbsp;&nbsp;&nbsp;&nbsp;Počinjalo je proleće u Fort Loderdejlu. Za nas u Harvardu sezona plivanja bila je upravo završena, i ujak mi je ponudio, kao poklon za dvadeset prvi rođendan, mogućnost da koristim njegov etažni stan na Floridi dve nedelje, da bih se opustio posle dvostrukog napora: studiranja i treniranja plivanja...'
<BR>&nbsp;&nbsp;&nbsp;&nbsp;&nbsp;Nik već skoro deset godina nije video te stranice. Dok je čitao prve pasuse, živo se setio sa kakvim oduševljenjem su pisani. Bilo je to dve noći pre dotične zabave. Ona je te večeri otišla na neki svečani skup, najavila je da će ostati nešto duže i da će doći tek ujutro. Nisam mogao da zaspim. To je bila prva noć bez nje te nedelje. Na trenutak, on prekide čitanje; u njemu su se uzburkala stara osećanja, izazivajući vrtoglavicu i blagu mučninu u stomaku. Zatim ponovo pročita prvi pasus. Bilo je to, takođe, vreme pre bola. Pre neverovatnog, bogomprokletog bola.
<BR>&nbsp;&nbsp;&nbsp;&nbsp;&nbsp;Već skoro pola sata sa radija je dopirala muzika. Nik ju je čuo, bio je svestan njenog prisustva, ali samo kao zvučne pozadine, ne znajući koje su to pojedinačne pesme. A sad, upravo kad su njegove uspomene na Monik bile najdirljivije, 'klasična rok-en-rol stanica, WMIM, 99,9 na vašoj FM skali' iz Majamija poče da emituje uznemiravajuću pesmu Sindi Loper iz 1984. godine, 'Iznova i iznova'. Njemu se, čak, učini da se jačina muzike povećala, tako da je morao da sedne i uhvati dah. Do te pesme, mogao je nekako ovladati svojim uspomenama na Monik. Ali ta pesma, koju je puštao na kasetašu u svojim kolima gotovo svake večeri dok se vozio od Fort Loderdejla do Palm Biča da bi video Monik, na neki je način sadržavala u sebi svu onu mladalačku zaljubljenost, radost, strah i gnev kojima je ta veza bila obeležena. Nika to konačno svlada. Dok je, sedeći na kauču, slušao pesmu, u njegove oči navreše vruće suze i potekoše mu polako niz obraze.
<BR>&nbsp;&nbsp;&nbsp;&nbsp;&nbsp;'... Ležim u krevetu, čujem kucanje sata, i mislim o tebi... U krugove uhvaćena, zbrka nije ništa novo... Prisećanje, tople noći, gotovo sasvim iza mene... Pun kofer uspomena... iznova i iznova.'
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
