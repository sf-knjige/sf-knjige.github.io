<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Kerol i Troj poslednji put razmotriše pojedinosti. Ona napokon pogleda na sat. "Već je osam i trideset... Znam da će postati sumnjičavi ako budem baš mnogo kasnila." Stajala je pored Nikovog pontijaka na parkungu restorana Pelikanovo odmorište, koji se nalazio oko hiljadu i dvesta metara od palate Ešfordovih na Pelikan Pointu. "Gde je on?" stade se potom nervirati. "Trebalo je s ovim da svršimo još pre petnaest minuta."
<BR>&nbsp;&nbsp;&nbsp;&nbsp;&nbsp;"Ma samo se ti smiri, anđele", odvrati Troj. "Najpre moramo testirati tu novu jedinicu. U slučaju krize, mogla bi biti veoma važna, a ja je još nikad nisam stvarno upotrebio." On je zagrli na ospokojavajući način. "Prvobitno su je razvili tvoji rpijatelji u MOI-ju."
<BR>&nbsp;&nbsp;&nbsp;&nbsp;&nbsp;"Zašto sam morala sugerisati takvu magareću ideju?" zapita se Kerol glasno. "Gde ti je mozak, Dosonova? Da ga nisi možda ostavila u..."
<BR>&nbsp;&nbsp;&nbsp;&nbsp;&nbsp;"Čujete li me?" prekide je izobličeni Nikov glas koji kao da je dopirao sa dna bunara.
<BR>&nbsp;&nbsp;&nbsp;&nbsp;&nbsp;"Da", odgovori Troj u majušni voki-toki u obliku naprstka. "Ali, ne preterano jasno. Koliko si duboko?"
<BR>&nbsp;&nbsp;&nbsp;&nbsp;&nbsp;"Kaži to ponovo", reče Nik. "Nisam sve čuo."
<BR>&nbsp;&nbsp;&nbsp;&nbsp;&nbsp;"Da, čujemo te", povika Troj. Izgovarao je pažljivo jednu po jednu reč. "Ali, ne potpuno jasno. Moraš govoriti polako i razgovetno. Na kojoj si dubini?"
<BR>&nbsp;&nbsp;&nbsp;&nbsp;&nbsp;"Oko dva i po metra", bio je odgovor.
<BR>&nbsp;&nbsp;&nbsp;&nbsp;&nbsp;"Spusti se na pet i pokušaj ponovo", reče Troj. "Da vidimo da li će funkcionisati iz najdubljeg dela pećine."
<BR>&nbsp;&nbsp;&nbsp;&nbsp;&nbsp;"Kako on to radi?" upita Kerol dok su čekali da se Nik spusti.
<BR>&nbsp;&nbsp;&nbsp;&nbsp;&nbsp;"To je potpuno novi sistem, ugrađen u regulator", odgovori Troj. "Da bi radio, moraš govoriti dok ispuštaš vazduh. U usneni deo ugrađen je mali prijemnik - otpornik, a postoje i slušalice. Na žalost, na dubinama osetno ispod tri metra - ne funkcioniše."
<BR>&nbsp;&nbsp;&nbsp;&nbsp;&nbsp;Gotovo minut kasnije Kerol i Troj začuše nešto vrlo slabo, nešto u čemu nisu mogli preoznati Nikov glas. Troj je to trenutak slušao. Ne razumemo te, Nik. Suviše je oslabljeno. Vraćaj se. Šaljem Kerol." Troj pritisnu na voki-tokiju dugme koje će neprekidno ponavljati ovu poslednju poruku.
<BR>&nbsp;&nbsp;&nbsp;&nbsp;&nbsp;On stavi tu komunikacijsku spravicu Kerol u ruke. "U redu anđele", reče on, "spremna si. Trebalo bi da budemo u vodi oko devet, i ako sve dobro prođe, pola sata kasnije da budemo izvan vode. Zamajavaj ih svojih pitanjima. Najkasnije u deset i trideset treba da odeš sa tog mesta, i da se povezeš pravo u Nikov stan.
<BR>&nbsp;&nbsp;&nbsp;&nbsp;&nbsp;Čekaćemo te tamo sa tvojim kombijem." On izvi obrve. "I sa zlatom, nadam se."
<BR>&nbsp;&nbsp;&nbsp;&nbsp;&nbsp;Kerol duboko udahnu i osmehnu se Troju. "Bojim se", reče ona. "Radije bih se suočila sa tepihom, ili čak sa nekim od onih tutorskih stvorova, nego sa ovim triom. "Ona otvori vrata automobila. "Da li zaista misliš da treba da idem Nikovim kolima? Zar to neće u njima pobuditi neku sumnju?"
<BR>&nbsp;&nbsp;&nbsp;&nbsp;&nbsp;"Kroz sve ovo smo već dvaput prošli, anđele", odgovori Troj smejući se. Blagim ćuškanjem potiskivao ju je u kola. "Oni već znaju da smo mi prijatelji. Sem toga, tvoj kombi nam treba za ronilačku opremu, rance, i za olovo i zlato." On zatvori vrata i kroz otvoren prozor spusti laki poljubac na njen obraz. "Budi bezbedna, anđele", reče on. "I ne uleći ni u kakve nepotrebne rizike."
<BR>&nbsp;&nbsp;&nbsp;&nbsp;&nbsp;Kerol pokrenu kola i potera ih unazad, u središte parkinga. Mahnuvši Troju, ona se izveze na mračni drum koji je vodio kroz močvaru do kraja ostrva. Jedina svetlost dopirala je od meseca koji je bio gotovo pun, i koji se već izdigao iznad drveća. U redu, Dosonova, pomisli ona. Sad si usred toga. Samo ostani mirna i pribrana.
<BR>&nbsp;&nbsp;&nbsp;&nbsp;&nbsp;Vozila je veoma sporo. Nekoliko puta je u mislima ponovila planove za ovo veče. Onda poče da razmišlja o Niku. On se uporno drži izvesnih stvari. Kao i ja. Još mrzi Homera i Gretu što su ga prevarili. Jedva je čekao da zaroni za tim zlatom. Ona se osmehnu zaokrećući na kružnu putanju pred kućom Homera Ešforda. Nadam se samo da je još ostalo nešto zlata za njega.
<BR>&nbsp;&nbsp;&nbsp;&nbsp;&nbsp;Delić sekunde pošto je Kerol zazvonila, Homer joj otvori vrata i pozdravi je. "Kasniš", reče on prijatnim, ujednačenim tonom. "Mislili smo da možda nećeš doći. Greta je već u bazenu. Želiš li da se presvučeš i da joj se pridružiš?"
<BR>&nbsp;&nbsp;&nbsp;&nbsp;&nbsp;"Hvala, kapetane Homere, ali odlučila sam da noćas ne plivam", odgovori Kerol učtivo. "Cenim tu ponudu, ali ovde sam uglavnom radi posla. Volela bih da počnem intervju što je pre moguće. Čak i pre večere, ako bi to svima ostalima odgovaralo."
<BR>&nbsp;&nbsp;&nbsp;&nbsp;&nbsp;Homer povede Kerol u ogromnu 'porodičnu sobu' i zastade uz bar. Na zidu iznad bara bila je veličanstvena rukom rezbarena drvena figura Neptuna kako pliva, duga oko metar i dvadeset centimetara. Kerol zatraži belo vino. Homer uzaludno pokuša da je nagovori na nešto jače.
<BR>&nbsp;&nbsp;&nbsp;&nbsp;&nbsp;Na jednom kraju porodične sobe bio je bilijarski sto. Na drugom kraju nalazila su se klizeća staklna vrata koja su vodila na pokriveno unutrašnje dvorište koje se sužavalo u cementnu stazu. Kerol je ćutke išla za Homerom, otpijajući na svakih dvadesetak koraka po malo belog vina. Staza je krivudala oko velikog drveća i zaobilazila osvetljenu kućicu baštenskog 'vidikovca' koji se nalazio na levoj strani, a onda se širila da obujmi ogromni bazen za plivanje.
<BR>&nbsp;&nbsp;&nbsp;&nbsp;&nbsp;Postojala su, zapravo, dva bazena. Ispred Kerol se nalazio jedan klasični četvorougaoni bazen olimpijskih dimenzija, pod snažnim reflektorima. Na jednoj strani bio je tobogan, uz njega i vodopad koji je tekao niz veštačku 'planinu' i ulivao se u prostor za plivanje. Na drugom kraju, bliže drugom bazenu i okeanu, nalazio se potopljeni ribnjak konstruisan od istih dekorisanih plavih pločica kojima je i gornja strana bazena bila obrubljena. Čitav ovaj kompleks bio je vešto projektovan da stvori utisak vode u pokretu. Činilo se da voda postojano ide od vodopada, kroz veliki bazen, i nadole u ribnjak, pa odatle u potok koji je krivudao prema kući.
<BR>&nbsp;&nbsp;&nbsp;&nbsp;&nbsp;Drugi bazen bio je kružnog oblika i u mraku. Nalazio se levo od Kerol, i dosta daleko, blizu granice imanja, pokraj nečega što je ličilo na kućicu za presvlačenje. Greta je bila u pravougaonom bazenu, ispred Kerol. Plivala je po dužini bazena; njeno snažno telo ritmički se kretalo kroz vodu. Kerol, koja je i sama bila odlična plivačica, provede nekoliko sekundi posmatrajući Gretu.
<BR>&nbsp;&nbsp;&nbsp;&nbsp;&nbsp;"Zar nije silna?" Homer priđe i stade uz Kerol. Njegovo divljenje bilo je vidljivo. "Ne dopušta sebi da pojede nijedan veliki obrok ako pre toga ne vežba. Salo ne podnosi."
<BR>&nbsp;&nbsp;&nbsp;&nbsp;&nbsp;Homer je na sebi imao havajsku košulju svetlo smeđe boje i mrke pantalone. Smeđe papuče bile su mu na nogama, a u ruci velika čaša pića, natrpana kockama leda. Činilo se da je opušten, čak dobre volje. Kerol pomisli da bi on mogao proći kao penzionisani bankar ili funkcioner neke korporacije.
<BR>&nbsp;&nbsp;&nbsp;&nbsp;&nbsp;Greta je nezadrživo plivala dalje kroz vodu. Homer se nadnese nad Kerol i ona se oseti nelagodno, kao da je neko počeo da osvaja njen prostor. "Gde je Elen?" upita ona, okrećući se ka tom krupnom čoveku ali i izmičući se malčice od njega.
<BR>&nbsp;&nbsp;&nbsp;&nbsp;&nbsp;"U kuhinji", odgovori Homer. "Voli da kuva, osobito kad imamo goste. Noćas pravi jedno od svojih omiljenih jela." U Homerovom oku pojaviše se, maltene, iskrice. On se sagnu ka njoj. "Naterala me je da obećam da ti neću kazati šta ćemo imati za večeru", prošapta on poverljivo, "ali reći ću ti da je moćan afrodizijak."
<BR>&nbsp;&nbsp;&nbsp;&nbsp;&nbsp;Bahhh, reče Kerol u sebi osetivši na tren miris Homerovog daha i slušajući njegovo razvratno smejuljenje. Kako sam mogla zaboraviti kakav je ovo podlac? Zar on zaista misli da... Ona zaustavi vlastitu misao, podsetivši se istovremeno da ljudi sa izuzetno mnogo para veoma često gube kontakt sa realnošću. Verovatno ima žena koje reaguju povoljno. Da bi dobile ono što od njega mogu dobiti. Malo je nedostajalo pa da joj se želudac popne u grlo. Pomisao na ma kakvu seksualnu vezu sa Homerom bila je savršeno odvratna.
<BR>&nbsp;&nbsp;&nbsp;&nbsp;&nbsp;Greta napokon ispliva i poslednju deonicu, a onda se pope iz bazena i stade da se briše. Njen triko za plivanje, sasvim beo, sad je bio providan i pripijen uz telo. Htela ne htela, Kerol je morala videti, čak i iz daljine, sve pojedinosti Gretinih dojki i bradavica, kao i čupu dlaka na Venerinom brežuljku kroz tz tanku tkaninu. Greta je mogla biti i gola, isto bi izgledalo. Homer je, stojeći uz Kerol, bez stida piljio u Gretu koja im je krupnim koracima prilazila preko cementirane površine.
<BR>&nbsp;&nbsp;&nbsp;&nbsp;&nbsp;"Nema kostima?" upita Greta neposredno pre no što stiže do njih. Njen pogled kao da je pokušavao da izbuši rupe u Kerolinim očima. Kerol odmahnu glavom. "Baš mi je žao", reče Greta. "Homer se natao ta bismo se nas tve mogle trkati." Pogledala je kapetana sa čudnim, nerazumljivim, izrazom na licu. "Voli ta gleta žene kat se međusobno takmiče."
<BR>&nbsp;&nbsp;&nbsp;&nbsp;&nbsp;"Bilo bi beznadežno neravnopravno", odgovori Kerol. Učini joj se da vidi da se Greta napela. "Ti bi lako pobedila", dodade Kerol. "Plivaš divno."
<BR>&nbsp;&nbsp;&nbsp;&nbsp;&nbsp;Greta se osmehnu, prihvativši kompliment. Njen pogled je lutao po Kerolinom telu: nije se ni trudila da sakrije činjenicu da ga ocenjuje. "Imaš i ti dobro telo za plivanje", reče Greta. "Možda malo pretebelo u tupetu i putinama. Mogla bih ti preporučiti vežbe..."
<BR>&nbsp;&nbsp;&nbsp;&nbsp;&nbsp;"Zašto ne pokažemo gospođici Doson drugi bazen?" prekide je Homer. "Pre nego što uđeš i presvučeš se." On pođe prema kućici koja je bila blizu okeana. Ne rekavši više ništa, Greta se okrete i pođe za njim. Kerol uze gutljaj vina. Ko zna šta se ovde dešava, pomisli ona. Ovo troje već osam godina nisu morali da rade. Samo radi zabave izvode ljude na pecanje i ronjenje. Poče da je preplavljuje čudna mešavina gađenja i potištenosti. Dakle, izmišljaju razonode, da im ne bi bilo dosadno.
<BR>&nbsp;&nbsp;&nbsp;&nbsp;&nbsp;Homer uđe u kućicu za presvlačenje; nekoliko sekundi kasnije upali se niz reflektora ispod površine drugog bazena. Homer joj pokretom pokaza da požuri, i Kerol hitro uđe u kućicu. Povedoše je niz stepenice. Ispod zemlje je postojao hodnik koji je potpuno obuhvatao ono što je u mraku samo ličilo na drugi bazen, a što je, zapravo, bio veliki stakleni akvarijum. "Sad imamo šest ajkula", reče Homer ponosito, "kao i tri crvene ojkice, nekoliko sipa, i, dakako, na stotine običnijih vrsta riba i životinja."
<BR>&nbsp;&nbsp;&nbsp;&nbsp;&nbsp;"Ojkica?" upita Kerol.
<BR>&nbsp;&nbsp;&nbsp;&nbsp;&nbsp;"To je sleng za oktopode", odgovori Homer sa samozadovljnim osmehom. "Zapravo, od octopus korektan plural bio bi octopodes mada je opšteprihvaćeno octopi - jer se tako mnogo koristilo."
<BR>&nbsp;&nbsp;&nbsp;&nbsp;&nbsp;Greta je stajala pritiskajući lice na staklo. Ispod nje propliva nekoliko bet-manta. Greta je očigledno nešto čekala. Posle dvadesetak sekundi pojavi se jedna ajkula sivkaste boje. Činilo se da je primetila Gretu i da je stala, licem oko metar i po udaljena od stakla, da bi je gledala. Videći duge, oštre zube, Kerol zaključi da je u pitanju mako-ajkula, žestoka manja rođaka velike bele ajkule-ljudožderke.
<BR>&nbsp;&nbsp;&nbsp;&nbsp;&nbsp;"To je Gretin ljubimac", objasni Homer. "Zove se Timi. Ona ga je na neki način izdresirala da prepoznaje samo njeno lice iza stakla." Homer je posmatrao taj prizor još nekoliko sekundi. "S vremena na vreme ona uđe unutra da pliva s njim. Naravno, kad su ajkule završile s jelom."
<BR>&nbsp;&nbsp;&nbsp;&nbsp;&nbsp;Morski pas je i dalje bio na svom mestu, prazno zureći u pravcu Grete. Ona poče ujednačeno da dobuje prstima po staklu. "E, ovo je uzbudljivo", reče Homer, prilazeći Greti i akvarijumu. "Videćeš ono što biolozi nazivaju tipičnom Pavlovljevom reakcijom. Nikad ranije nisam video baš takvo ispoljavanje te pojave kod morskog psa."
<BR>&nbsp;&nbsp;&nbsp;&nbsp;&nbsp;Mako je postajao sve nemirniji. Greta je pojačavala tempo, na šta je ajkula reagovala šibajući vodu repom. Odjednom Greta nestade uz stepenice. Dok je jurila pored Kerol, njoj se učini da u Gretinim očima nazire izvesnu odsutnost. Kerol upitno pogleda Homera, očekujući neko objašnjenje. "Priđi ovde dole, bliže", reče on i mahnu joj. "Ovo ne želiš da propustiš. Zečeve gaji Greta lično. A Timi uvek izvede veličanstven šou."
<BR>&nbsp;&nbsp;&nbsp;&nbsp;&nbsp;Kerol nije bila baš sigurna o čemu to on priča. Ali uživala je u lepoti akvarijuma. U njemu je bila kristalno bistra morska voda, očigledno redovno filtrovana i reciklovana. Kerol primeti nekoliko vrsta sunđera i korala, kao i morske ježeve i anemone. Neko se bio poprilično pomučio, i potrošio mnogo para, samo da bi dočarao uslove koji vladaju među grebenima u neposrednoj blizini Ki Vesta.
<BR>&nbsp;&nbsp;&nbsp;&nbsp;&nbsp;Iznenada se u akvarijumu pojavi, u neposrednoj blizini mesta gde su stajali Homer i Kerol, beli zec odsečene glave, naboden na dugi vertikalni štap; krv je još u mlazevima šikljala iz njegovih arterija. A onda je sve u trenu bilo gotovo. Gotovo istog časa podivljavši zbog prisustva krvi u vodi, mako napade, i prvim ugrizom otkide polovinu zlosretnog zeca sa štapa. Drugim zamahom proguta i ostatak zeca kao i komad štapa. Kerol je jedva imala vremena da ustukne i okrene glavu. Pri tom je prolila vino po bluzi.
<BR>&nbsp;&nbsp;&nbsp;&nbsp;&nbsp;Nastojeći da izgleda smireno, Kerol iz torbice izvadi papirnu maramicu da upije vino sa bluze, ne rekavši ni reči. Ajkulin napad videla je savršeno; još je osećala adrenalinsku neravnotežu nastalu zbog straha. Kao uvod u večeru, ovo je bomba, pomisli ona. Što meni to nikad nije palo na pamet. Dosonova, ovi su nenormalni.
<BR>&nbsp;&nbsp;&nbsp;&nbsp;&nbsp;Homera je još držalo uzbuđenje. "Zar nije bilo spektakularno? Kakva sirova, divljačka snaga u vilicama! Pokreće ih čist instinkt. Nikad se od ovoga ne umorim."
<BR>&nbsp;&nbsp;&nbsp;&nbsp;&nbsp;Kerol pođe za njim uz stepenice. "Dobra predstava, Greta", začu ona Homerove reči kad su izašli iz kućice. "Bilo je tačno ispred nas. Dva zalogaja. Tras, tras, i zekonja je nestao."
<BR>&nbsp;&nbsp;&nbsp;&nbsp;&nbsp;"Znam", reče Greta. Držala je u ruci masku za ronjenje. Ostatak štapa bio je na tlu pored nje. "Vitela sam otozgo." Greta je zurila u Kerol, očigledno pokušavajući da oceni njenu reakciju. Kerol pogleda na drugu stranu. Nije nameravala da pruži Greti zadovoljstvo da shvati kako joj se čitav događaj zgadio.
<BR>&nbsp;&nbsp;&nbsp;&nbsp;&nbsp;"Greta je taj proces usavršavala do u delić sekunde", nastavljao je Homer dok su išli kroz vrtove, natrag, ka kući. "Živog zeca postavi na panj čitav sat ranije. Onda, kad je Timi spreman, Greta..."
<BR>&nbsp;&nbsp;&nbsp;&nbsp;&nbsp;Kerol isključi ovu groznu priču iz svog uma. Ovo ne želim da čujem, pomisli ona, i pogleda na sat. Devet i deset. Napred, momci. Budite brzi. Nisam sigurna da mogu još jedan sat da podnosim ove ljude.
<BR>
<BR>&nbsp;&nbsp;&nbsp;&nbsp;&nbsp;Nik i Troj su nečujno plivali duž obale na mesečini. Pre toga plan su pažljivo ponovili. Nikakve dodatne svetlosti dok se ne nađu u uvali pokraj Homerovog imanja i bar tri metra ispod vode. Troj će ići napred i tragati za alarmnim sistemima, da bi ih mogao onesposobiti alatkama koje je smestio u džepove ronilačkog odela. On će, takođe, motriti da se ne pojave zloglasni roboti-stražari. Za njim će ići Nik, sa vrećama koje će im poslužiti za nošenje zlata.
<BR>&nbsp;&nbsp;&nbsp;&nbsp;&nbsp;Sa parkinga Pelikanovog odmorišta krenuli su pešice, noseći i rance i teška ronilačka odela, a kad su se našli na stotinak metara od guste ograde kojom je Homerovo imanje bilo ograđeno, ostavili su na tlu zamotuljke sa odećom i ušli u vodu. Tokom pešačenja Troj je nekoliko puta imao problema sa alatkama; odluka da smanji svoj arsenal naprava odložila je njihovo stizanje do mesta ulaženja u vodu za pet minuta. Neposredno pre nego što su ušli u vodu Nik je, krajnje netipično za njega, ciknuo od uzbuđenja i zgrabio Troja za ramena. "Nadam se da je jebeno zlato tamo", rekao je. "Jedva čekam da im vidim face kad shvate da s mo im ga ćornuli."
<BR>&nbsp;&nbsp;&nbsp;&nbsp;&nbsp;Dođe i vreme da se zaroni. Držeći se za ruke u tami, Nik i Troj potonuše oko metar i po. Tu su zastali, pričekali da im se izravna pritisak u glavama, pa su ponovili postupak. Kad su se našli na oko tri metra dubine, Troj je uključio baterijsku lampu. Brzo su se orijentisali i krenuli oko ugla, dublje u morsku uvalu koja se graničila sa Homerovim imanjem.
<BR>&nbsp;&nbsp;&nbsp;&nbsp;&nbsp;Troj je išao napred. Bez teškoća je našao ulaz u prirodni tunel koji je vodio do pećine; onda, prema planu, pođe unutra da traži alarmne uređaje, a Nik ostade ispred tunela, da ga čeka. Kamenite litice sklopiše se Troju iznad glave. Vodeni ulaz bio je širok oko metar i po, a visok oko metar i dvadeset centimetara. Troj odmah pronađe jednu metalnu kutiju pričvršćenu za levi zid, na mestu koje je bilo delimično zaklonjeno od pogleda. Kad ju je pregledao, ustanovio je da iz nje izlaze dva laserska zraka na međusobnoj udaljenosti od oko devedeset centimetara.
<BR>&nbsp;&nbsp;&nbsp;&nbsp;&nbsp;Na drugoj strani ovog prirodnog tunela nalazile su se prijemne ploče za ove zrake, i uz njih elektronika za uključivanje alarma. Troj pažljivo dopliva donde, izvuče šrafciger, i demontira kućište. Sistem je bio vrlo jednostavan. Ako zrak prestane da pada na neku ploču, jedna sklopka se otvara. Ako se obe sklopke otvore, struja počinje da uteče u alarmni uređaj. Prema tome, predmet mora biti dovoljno veliki da prekine oba zraka istovremeno, da bi izazvao uzbunu. Troj se nasmeši i pređe rukom kroz jedan zrak da bi se uverio da je upravo to operativni princip. Onda uglavi jednu sklopku tako da je morala ostati trajno zatvorena. Zadovoljan obavljanim poslom, zapliva napred-nazad kroz tunel, prekidajući oba zraka istovremeno, proveravajući da li je onesposobio ovaj alarmni sistem.
<BR>&nbsp;&nbsp;&nbsp;&nbsp;&nbsp;On zatim zapliva napolje da vidi Nika, i uputi mu znak palcima nagore. Njih dvojica prođoše potom kroz oko četrdeset pet metara prirodnog tunela i uđoše u pećinu, koja je bila ispod nivoa ostrvskog tla. Tamo gde se uzani prolaz počeo širiti Troj opet mahnu Niku da sačeka dok on, Troj, uđe u pećinu da proveri nema li u njoj zamki. Nik se spusti stopalima na dno tunela i uključi svoju malu baterijsku lampu. Nalazio se na savršenom mestu za zasedu. Tunel je ovde bio tako malen, da nije postojao praktično nikakav manevarski prostor. On se zapita na šta bi mogao ličiti podvodni stražar. Kakvo mesto za umiranje, pomisli on iznenada i namah ga obuze strah. On ugasi svetiljku i spusti pogled na svoj svetleći ronilački sat. Gledao je kako svetlucava druga kazaljka kruži po brojčaniku, pokušavajući da se smiri. Troj je otišao pre tri minuta. Zašto se toliko zadržao? upita se on. Mora biti da je nešto našao. Prođe još jedan minut. Pa još jedan. Niku nije bilo lako da suzbije nadiruću paniku. A šta da radim ako se ne vrati?
<BR>&nbsp;&nbsp;&nbsp;&nbsp;&nbsp;Upravo kada se spremao da sam zapliva u pećinu, ugleda kako mu se približava Trojeva baterijska lampa. Troj mu mahnu, i Nik pođe sa njim. U roku od trideset sekundi našli su se u plitkom delu pećine, gde je voda bila duboka samo oko metar i dvadeset. Njih dvojica ustadoše, čvrsto se upirući perajima o stene da ih ne bi oborila povremena talasanja koja su bila posledica plime.
<BR>&nbsp;&nbsp;&nbsp;&nbsp;&nbsp;Nik izvuče regulator iz usta i zabaci masku na potiljak. Pre nego što je mogao progovoriti, Troj mu stavi prst preko usana. "Govori vrlo tiho", prošapta Troj jedva čujno. "Ovo mesto bi moglo imati i alarme na zvuk."
<BR>&nbsp;&nbsp;&nbsp;&nbsp;&nbsp;U pećini nije bilo nikakve svetlosti osim one koja je poticala od Trojeve lampe. Međutim, Troj pokaza prstom u visinu: iznad njihovih glava, u najvišim uglovima kamenitog svoda, postojale su dve zasebne skupine fluoroscentnih svetiljki. Sama pećina bila je nepravilni oval, tridesetak metara duga i, na najširem mestu, petnaestak široka. Iako je svod bio, blizu ulaza na morskoj strani, samo oko metar iznad vode, u uglu gde su oni stajali u plićaku bio je preko sedam metara visok.
<BR>&nbsp;&nbsp;&nbsp;&nbsp;&nbsp;"Dakle, profesore", nastavi da šapuće Troj. Imam dobre vesti i loše vesti. Loša vest je ta da u ovoj pećini nema blaga. Dobre vesti su da postoje još dva tunela, oba veštačka, koji polaze odavde i zalaze pod imanje kapetana Homera." On zastade za trenutak i pogleda svog ortaka. "Hoćemo li pokušati?"
<BR>&nbsp;&nbsp;&nbsp;&nbsp;&nbsp;Nik baci pogled na sat. Bilo je već devet i dvadeset. On potvrdno klimnu. "Kopilan je u ovo ovde dole uložio masu para. Mora biti da su ukrali više nego što sam mislio." I Nik podesi ronilačku opremu.
<BR>&nbsp;&nbsp;&nbsp;&nbsp;&nbsp;"Počećemo sa levim tunelom. Kao i dosad, ja ću napred, da vidim ako ima nekih problema." Troj pređe svetlosnim zrakom po tavanici pećine. "Čudno mesto. Ali divno. Izgleda kao druga planeta, zar ne?"
<BR>&nbsp;&nbsp;&nbsp;&nbsp;&nbsp;Nik opet navuče masku na lice, stavi regulator u usta i baci se unatraške u vodu. Troj pođe za njim, a kad se nađe ispod površine, pokaza Niku put ka prvom veštačkom tunelu. Taj tunel nalazio se na drugoj strani pećine, i bio je u svojoj najnižoj tački, oko četiri metra ispod vode. Bio je napravljen od normalne kružne kanalizacijske cevi. Prečnik cevi bio je oko metar i po, tako da je tunel imao približno istu veličinu kao prirodni prolaz između okeana i pećine. Troj, ustežući se, uđe u cev. Plivao ja napred i nazad, ispitujući prvo jednu pa drugu stranu. Malo je nedostajalo pa da previdi dugu, vitku alarmnu kutiju. Bila je ugrađena u tavanicu baš na spoju dvaju komada cevi, i troj je pukim slučajem pogledao gore trenutak pre nego što bi se alarm oglasio.
<BR>&nbsp;&nbsp;&nbsp;&nbsp;&nbsp;Ovaj sistem radio je na drugačijem principu. U kutiji na plafonu nalazila se kamera ili neki drugi optički sistem; snimala je jedno udubljenje u podu, koje je bilo kvadratnog oblika, stranica oko trideset centimetara, vešto prikriveno, ali osvetljeno odozdo. Oko tog udubljenja pod je bio normalan, betonski. Činilo se da u alarmnom procesoru postoji neka vrsta algoritma za upoređivanje podataka, sa logikom sposobnom da procenjuje uzastopno napravljene slike i, ako u njima vidi pretnju, da aktivira alarm. Bilo je to najkomplikovanije alarmno sredstvo te vrste koje je Troj ikada video; brzo je prepoznao sličnosti između ovog sistema i okeanskog teleskopa koji su koristili na Kraljici Floride. To znači da je MOI ovo planirao i razvijao, pomisli on. Znači, bilo bi bolje da pripazim. Kladim se da je algoritam tako podešen da će se alarm oglasiti i ako čačkam po kameri.
<BR>&nbsp;&nbsp;&nbsp;&nbsp;&nbsp;Nik je otplivao na jednu stranu tunela, kako mu ne bi smetao, i sada je posmatrao kako Troj pokušava da otvori alarmnu kutiju a da ne pomeri optički instrument. Ta kutija bila je široka oko pet centimetara, i da bi imala gde da stane, na tom mestu postojala je, celim obimom tunela, praznina između dva dela cevi, toliko široka. U svim ostalim delovima tunela, komadi cevi bili su spojeni i zacementirani. Jedino na tom mestu postojao je diskontinuitet.
<BR>&nbsp;&nbsp;&nbsp;&nbsp;&nbsp;Neobično, pomisli Nik. On dokono uperi svoju malu batrijsku lampu u crnilo te pukotine pokraj sebe, očekujući da će videti samo zid od stena. Šta je, za ime sveta, ovo? zapita se on, videći da svetlost pada na neki metalni predmet sličan velikoj rešetki. Rešetka je počivala na jednom starom komadu železničke šine. Nik zagleda pažljivije. Razaznao je i kutiju sa zupčanicima, i neke čekrke, ali nije imao nikakvu predstavu kakvoj bi zajedničkoj svrsi sve te sprave mogle služiti.
<BR>&nbsp;&nbsp;&nbsp;&nbsp;&nbsp;U međuvremenu, Troj je uspeo da skine kućište sa alarmne kutije a da ne uznemiri kameru, i sada se trudio da shvati način funkcionisanja onoga što se nalazilo unutra. A-uh, razmišljao je, ovo je previše komplikovano da bi se moglo shvatiti za pet minuta. Ako uspem samo da izolujem alarm, to bi trebalo da bude dovoljno. Pod vodom, bio je to težak posao. Ali Troj je bio pametan, a elektronika upakovana logično. Našao je alarm i onesposobio ga. Posle toga zadržao se još nekoliko sekundi pokušavajući da odredi svrhu drugih kola povezanih sa alarmnim podsistemom.
<BR>&nbsp;&nbsp;&nbsp;&nbsp;&nbsp;Nik je imao nameru da pokaže Troju šta je našao u pukotini; međutim, dok je posmatrao svog prijatelja kako se muči sa komplikovanom elektronikom alarmne kutije, opet se zabrinuo zbog proticanja vremena. Bilo je već blizu četvrt do deset. On uhvati Trojev pogled i pokaza prstom ka svom ručnom časovniku. Troj, protiv volje, odustade od ispitivanja alarmne kutije i zapliva dalje niz tunel.
<BR>&nbsp;&nbsp;&nbsp;&nbsp;&nbsp;Tridesetak metara dalje tunel je prolazio pored nečega što je ličilo na vrata podmornice. Njima je to bilo na levoj strani. Obojica su pokušavali da potegnu ručicu tih velikih, okruglih, vrlo teških vrata, ali ništa se nije desilo. Troj pokretima pokaza Niku da nastavi sa pokušajima da otvori vrata, a onda sam otpliva dalje niz tunel.
<BR>&nbsp;&nbsp;&nbsp;&nbsp;&nbsp;Zlatne šipke i drugi predmeti preostali od blaga sa Santa Rose ležali su u tunelu, tridesetak metara posle tih okruglih vrata. Tunel se završavao naglo, stenovitim zidom. Pred tim zidom ležala je gomila zlatnih i srebrnih predmeta, natrpanih tako da su činili, celom širinom tunela, sloj debro u proseku tridesetak centimetara. Blago nije bilo ni na koji način sakriveno; bilo je jednostavno prosuto u nasumične gomile na betonskom dnu na kraju tunela. Troj je bio oduševljen. Ovde ima mnogo toga, razmišljao je. Dovoljno za vanzemaljce. Dovoljno za Nika. Možda će čak nešto preostati i za Kerol i za mene.
<BR>&nbsp;&nbsp;&nbsp;&nbsp;&nbsp;On otpliva nazad na nađe Nika. Ovoga obuze apsolutno oduševljenje, čim na Trojevom licu ugleda osmeh nepogrešivog značenja. Nik pojuri mimo svog prijatelja i stiže do kraja tunela. Stigavši do blaga, najpre provede minut-dva plivajući unaokolo, podižući predmete koji su se po nečemu razlikovali, i ispuštajući ih opet natrag na gomile na podu.
<BR>&nbsp;&nbsp;&nbsp;&nbsp;&nbsp;Svetog mu sranja, razmišljao je razdragano kad su on i Troj trpali zlatne šipke u plovne vreće. Jednom i ja da budem u pravu. Ovde mora biti više od pedeset kila samo u polugama. Pre ronjenja bili su se dogovorili da iznesu samo poluge, ako poluga bude dovoljno. Jedino za poluge mogli su biti sigurni da su napravljene od čistog zlata. Čak i ako odnesemo dvadeset šest Trojevim prijateljima, moglo bi ostati dvadeset i nekoliko za nas. On izvede brz proračun u glavi. To bi moglo iznositi preko tri stotine hiljada dolara po glavi. Juuu-pii.
<BR>&nbsp;&nbsp;&nbsp;&nbsp;&nbsp;Talasi radosti i uzbuđenja prolazili su kroz Nika. Bilo mu je, jednostavno, teško da se obuzda. Želeo je da igra, peva, pleše od radosti. Bio je, ipak, u pravu. Ta kopilad jesu pokrala glavninu blaga, i on ga je sad krao natrag od njih. Nema sreće kao što je ona kad ispravljaš neku staru, bolnu nepravdu. A još ako to učiniš u punom sjaju... Nik je, u svom srcu, već slavio. Ovo je bio njegov dan.
<BR>&nbsp;&nbsp;&nbsp;&nbsp;&nbsp;Punjenje vreća bilo je začas gotovo. Obojica su se osećali kao da imaju beskonačnu energiju. Čim su pokupili zlatne poluge, Troj pokaza pokretom ruke niz tunel. Nik spusti pogled na dragocenosti preostale na podu. Trebalo bi sve da uzmemo, pomisli on. Da ne ostavimo Homeru i Greti ništa. Apsolutno ništa. Ali morao je biti praktičan. Obe njihove vreće bile su gotovo pune, i već dovoljno teške.
<BR>&nbsp;&nbsp;&nbsp;&nbsp;&nbsp;Nik otpliva prema okeanu, vukući plovnu vreću punu zlata za sobom. Troj je išao za njim. Dok su prolazili pored glomaznih vrata koja su im sad bila desno, Troj opet poče da razmišlja o elektronici povezanoj sa alarmom u onoj kutiji ispred njih, između dva dela cevi. Čemu bi mogle služiti one druge veze? On se iznenada seti da je u jednom časopisu za elektroniku video dijagram o usavršenim tempirnim mehanizmima sposobnim da sami sebe ponovo uključe i da zamene delove koji su otkazali. Možda je pametni procesor u alarmnoj kutiji već proglasio pokvarenom onu komponentu koju je Troj onesposobio; u tom slučaju, ta kompomenta će biti ili zamenjena radom nekog drugog, rezervnog elementa u sistemu, ili će njeni izlazni signali biti ignorisani. U oba slučaja, razmišljao je Troj, to znači da bi sistem mogao biti opet aktivan.
<BR>&nbsp;&nbsp;&nbsp;&nbsp;&nbsp;Bilo je prekasno. Nik je uplivao u vidno polje optičke naprave, i svetla se upališe celom dužinom tunela. Iza Nika i njegove vreće zlata poče da se spušta metalna kapija. Saamo zato što je zaplivao što je brže mogao Troj uspe da pojuri pre nego što se kapija sasvim zatvorila. Ali Trojeva vreća puna zlatnih poluga ostala je pozadi, sa druge strane kapije.
<BR>&nbsp;&nbsp;&nbsp;&nbsp;&nbsp;Nik je zurio u Trojevu izgubljenu vreću dok je lagano tonula ka podu. On posebnu rukama kroz šipke, dograbi vreću i pokuša da je izvuče. Uzalud. On zatrese kapiju. Metal je bio izuzetno tvrde građe. Ljut i frustriran, on zalupa pesnicama po kapiji. Dok je, između dva udarca, hvatao dah postade svestan nekog čudnog zujanja, nalik na rad motora, negde u daljini iza sebe. On se okrete da nađe Troja, ali ga nije mogao nigde videti.
<BR>&nbsp;&nbsp;&nbsp;&nbsp;&nbsp;Troj je bio iscrpljen svojim plivačkim sprintom kroz kapiju što se naglo zatvarala. Pošto je istrošio energiju, dopustio je sebi da potone na dno, i to u najdubljem delu pećine, na pola puta između dva veštačka tunela. Nekoliko puta duboko udahnu i proveri svoju zalihu vazduha. Preostajalo mu je još oko deset minuta. Jedan trenutak je gledao kako Nik, desno od njega i maltene izvan vidika, uzaludno pokušava da provuče Trojevu vreću kroz kapiju. Sranje, pomisli Troj, razočaran što je izgubio zlato, da sam samo mislio. Trebalo je da znam... On začu neki neobičan zvuk levo od sebe. Vođen radoznalošću, on otpliva do ulaza u onaj drugi tunel, i nađe se tačno na putu robota-stražara.
<BR>&nbsp;&nbsp;&nbsp;&nbsp;&nbsp;Iako je daljina između njih bila u prvi mah preko petnaest metara, mehanizam za navođenje stražara usmeri ga ka Troju čim se ovaj pojavio. Iznenađen, zadivljen, Troj u prvi mah nije ni pokušao da izbegne nalet te podmornice u obliku metka. Robot je bio dug oko devedeset centimetara, a u sredini debeo oko trideset. Na udaljenosti od oko dva i po metra, robot polako napuni svoje oružje, i ispali malo ali moćno koplje, veličine kuhinjskog noža, koje Troj jedva uspe da izbegne. Projurilo je tik pokraj njega i tresnulo u zid.
<BR>&nbsp;&nbsp;&nbsp;&nbsp;&nbsp;Adrenalin pojuri u Trojev sistem, i on otpliva u sredinu tog jezerceta. Stražar nije odmah krenuo za njim. Umesto toga, postavio se na ulaz prirodnog tunela prema okeanu, blokirajući na taj način put za bekstvo, a onda se okrenuo i počeo sistematski da pretražuje jezerce. Do đavola, mislio je Troj, zašto nisam otišao kad sam imao priliku? upitavši se, istovremeno, da li je Nik još kod kapije.
<BR>&nbsp;&nbsp;&nbsp;&nbsp;&nbsp;I Nik se bio našao u vidnom polju robota-stražara. Vukući svoju plovnu vreću, polako je plivao ka izlazu. Nije bio svestan da on i Troj nisu više sami u jezercetu. Video je stražara tek kad se našao na pet metara od njega, u lakom dometu stražareve podvodne puške. Troj je gledao kako stražar ubacuje jedno koplje u pušku. Oh, ne, povika on u sebi. Čuvaj se, Nik. Ali nije mogao ništa da učini.
<BR>&nbsp;&nbsp;&nbsp;&nbsp;&nbsp;Dogodilo se tako brzo da Nik ni Troj nisu saznali šta je to zapravo bilo. Kasnije će Troj objašnjavati da je osetio neko iznenadno toplo peckanje na zglavku i da je potom nešto - možda zrak svetlosti, ili laserski zrak, ili mlaz plazme - ispaljeno iz njegove narukvice, posle čega je pogođeni robot ostao nem i nepokretan. A Nik će pričati da je Troj skrenuo robotu pažnju upravo u trenu kad je robot hteo da puca na njega, Nika, i da je sledećeg trenutka robot odskočio kao da ga je nešto udarilo. Šta god da se desilo, sva stražareva aktivnost je prestala. Odmah posle toga dva čoveka otplivaše ka plićem delu pećine, privremeno bezbedni.
<BR>
<BR>&nbsp;&nbsp;&nbsp;&nbsp;&nbsp;Ostrige su bile tako debeljuškaste i sočne da Kerol prosto nije mogla da poveruje. Na drugom kraju stola, naspram nje, sedela je Elen, sva sijajući od ponosa. "Hoćeš li uzeti još, draga?" nudila je Elen smešeći se i dižući ogromni lonac sa čorbom od ostriga. Ja ću sad da pojedem još jednu porciju, pomisli Kerol. I to posle one somovine sa Nikom. Greti bi to bilo odvratno. Smešeći se samo u sebi, ona klimnu. Večeras je bar nešto saznala; da je Elene bez sumnje fantastična kuvarica.
<BR>&nbsp;&nbsp;&nbsp;&nbsp;&nbsp;A i veoma tužna osoba, pomisli Kerol sipajući sebi još te čorbe, jako začinjene, bogate čuvenim 'apalačikola' školjkama. Tokom dvadesetminutnog intervjua pre večere, Homer je sam odgovorio na sva pitanja. Kad god je pitanje bilo kontroverzno ili delikatno, na primer kad ga je Kerol pitala o tvrdnjama da su njih troje ukrali i sakrili deo izvađenog blaga, on je bacao pogled samo ka Greti, a onda odgovarao. Nije ni čudo što Elen sve vreme ždere. Ona je ovde treći koji smeta sreći.
<BR>&nbsp;&nbsp;&nbsp;&nbsp;&nbsp;"Čorba je fenomenalna", reče Kerol Eleni. "Da li bi mi dala recept?"
<BR>&nbsp;&nbsp;&nbsp;&nbsp;&nbsp;Elen je ovim bila oduševljena. "Svakako, draga," odvrati ona. "Sam zadovoljstvo." Kerol se seti Dejlove napomene o Eleninom ponašanju za vreme nagradnog banketa MOI, i zapita se ne postoji li, uistinu, i neka seksualna komponenta u ovoj toplini koju je Elen ispoljavala. Ne vidim ja to, zaključi Kerol. Ovo je samo jedna usamljena i duboko uznemirena žena. Ne osećam ni mrvicu seksualne napetosti.
<BR>&nbsp;&nbsp;&nbsp;&nbsp;&nbsp;"Vi ste čitavo veče postavljali pitanja, gospođice Doson", izgovori Homer u tom trenutku. "A zašto sad ne bismo i mi vama postavili neko pitanje?" Bio je začuđujuće prijatan i uzdržan još od onog bizarnog hranjenja ajkule pre večere. Mora biti da su ovi ponekad i normalni, pomisli Kerol. Inače ne bi mogli opstati. Ali ko zna kad će se opet pojaviti gospodin Hajd.
<BR>&nbsp;&nbsp;&nbsp;&nbsp;&nbsp;"Ja", reče Greta. To je bilo njeno prvo neposredno obraćanje Kerol tokom te večere. "Homer mi je rekao ta si ti sa toktorom Tejlom. Vas tvoje ste ljubavnici, ne?"
<BR>&nbsp;&nbsp;&nbsp;&nbsp;&nbsp;Ti, Greta, bogami, ne ideš izokola. Kerol delimično izbeže to pitanje. "Dejl Majkls i ja smo veoma dobri prijatelji. Dosta vremena provodimo zajedno, i privatno i profesionalno."
<BR>&nbsp;&nbsp;&nbsp;&nbsp;&nbsp;"Pametan je on", reče Greta. Te bistre oči zurile su u Kerol, a osmeh je poigravao na uglu Gretinih usana. Šta ova pokušava da mi kaže?
<BR>&nbsp;&nbsp;&nbsp;&nbsp;&nbsp;Njihov razgovor prekide oštar zvuk alarma. Kerol istog časa shvati da je nešto krenulo kako ne valja. "Šta je to, za ime sveta?" upita Kerol nevino, dok se prodorno pištanje alarma nastavljalo.
<BR>&nbsp;&nbsp;&nbsp;&nbsp;&nbsp;Homer i Greta već su bilina nogama. "Izvini što idemo", reče Homer, "to je naš alarm za provale. Verovatno neka greška. Idemo da proverimo."
<BR>&nbsp;&nbsp;&nbsp;&nbsp;&nbsp;I njih dvoje pohitaše iz trpezarije, ostavivši Kerol i Elen same, i krenuše niz obližnji hodnik. Moram ih pratiti i saznati šta se dešava, pomisli Kerol, čije su misli i srce zajedno jurili. Bacila je krišom pogled na sat. Bilo je deset i pet. Trebalo je da već završe. "Idem u toalet", reče ona Eleni. "Nemoj se maltretirati", dodade, videći da je Elen zaustila da joj objasni pravac gde se toalet nalazi. "Sigurna sam da ću moći i sama da ga pronađem."
<BR>&nbsp;&nbsp;&nbsp;&nbsp;&nbsp;Kerol hitro izađe u hodnik i oslušnu gde su Homer i Greta. Hodajući vrlo tiho, pratila ih je sve dok se nije našla ispred jedne velike prostorije na suprotnoj strani kuće. Vrata te prostorije bila su odškrinuta, i ona začu Homerov glas; "Izoštriće za sekund". Posle kraće pauze, Homer povika; "Sranje! Izgleda da su zlatne šipke već nestale. Mora biti da su se kretali veoma brzo. Ova slika stvarno nije mnogo jasna. Evo, vidi".
<BR>&nbsp;&nbsp;&nbsp;&nbsp;&nbsp;"Ja", složi se Greta. "Poluge su nestale, čini mi se. Ali, Homere, zlato pi pilo vrlo teško. Možta su lopovi zarobljeni u tunelu Timi bi ih mogao potražiti."
<BR>&nbsp;&nbsp;&nbsp;&nbsp;&nbsp;"To bi sredilo kopilane". Homerov nervozni smeh izazva talase jeze niz Kerolinu kičmu. Vraćala se tiho sve dok se nije povukla do glavnog hola zgrade. Tada je začula kako su se zalupila jedna izlazna vrata, i to u pravcu one velike prostorije. Otišli su da puste ajkule. Isuse. Moram da upozorim Nika i Troja.
<BR>&nbsp;&nbsp;&nbsp;&nbsp;&nbsp;Kerol uđe u najbliži WC, koji je bio u tom hodniku, zatvori vrata, i otvori česmu. Onda povuče vodu u WC-u, odlepi mali voki-toki, koji joj je bio dotad sakriven u košulji, i prinese aparat ustima. "Uzbuna, uzbuna", reče ona. "Znaju da ste tamo. U opasnosti ste". Ona odasla ovu poruku još jednom, a onda pritisnu dugme da bi poruka bila automatski ponovljena još nekoliko puta. Nadam se da ova prokletinja funkcioniše, pomisli ona.
<BR>&nbsp;&nbsp;&nbsp;&nbsp;&nbsp;Zatim opet poče da lepi malenu spravu za unutrašnjost svoje bluze. Dok je pritiskala lepljivu traku, slučajno pogleda u ogledalo. I srce joj maltene stade. Na vratima je stajala Elen i izbuljenih očiju zlobno piljila u nju; taj pogled je jasno kazivao da je sve čula i videla. Elen koraknu ka njoj.
<BR>&nbsp;&nbsp;&nbsp;&nbsp;&nbsp;"Ni koraka dalje, Elen", reče Kerol, i diže ruke. "Nemam nikakav spor sa tobom." Debela žena je oklevala. "Homer i Greta te ionako samo iskorišćavaju", dodade Kerol tiho, "zašto ih ne ostaviš i ne stvoriš neki život za sebe?"
<BR>&nbsp;&nbsp;&nbsp;&nbsp;&nbsp;Elenino lice se iskrivi od besa. Njene se oči suziše, obrazi zacrveneše, a ogromne pesnice podigoše da zaprete Kerol. "Nije tvoja prokleta briga kako ja živim svoj život" uzviknu Elen pretećim tonom i ponovo pođe prema Kerol.
<BR>&nbsp;&nbsp;&nbsp;&nbsp;&nbsp;Kerol dograbi debelu metalnu šipku za peškire koja je bila pokraj nje i poteže svom silinom. Šipka iskoči iz zida, pri čemu na pod od linoleuma padoše dva velika peškira boje breskve i jedan komad drveta koji je dotad bio na kraju šipke. Kerol izmahnu šipkom iznad glave. "Ne teraj me da te tresnem", reče. "Samo pođi u stranu i skloni mi se s puta."
<BR>&nbsp;&nbsp;&nbsp;&nbsp;&nbsp;Elen, međutim, ne uspori. Kerol pažljivo nanišani i raspali je silovito po desnom ramenu i masivna žena se sruši. "Greta", zakuka ona neverovatno jakim glasom. "Greta, upomoć."
<BR>&nbsp;&nbsp;&nbsp;&nbsp;&nbsp;Ne prestajući da izmahuje šipkom za peškire, Kerol je pažljivo zaobiđe i uzmače ka vratima. Čim se našla u hodniku, pojuri sprintom u porodičnu sobu, i kroz nju prema prednjim vratima. Na domak bara neko je ščepa s leđa. Kerol polete napred i žestoko tresnu nosem o ćilim. Odmah pokuša da se izmigolji iz Gretinih ruku, ali je to bilo nemoguće; ostala je pritisnuta o pod. Nekoliko kapi krvi kanu iz Kerolinog nosa na pod.
<BR>&nbsp;&nbsp;&nbsp;&nbsp;&nbsp;Obe su teško disale. Kerol uspe da se okrene, tako da je bila licem okrenuta prema Greti. Uzaludno se borila da se oslobodi. Gretine snažne šake prikovaše Keroline zglobove za pod, a onda se sagnu tako da joj se lice našlo na samo nekoliko centimetara od Kerolinog. "Pokušavala si pobeći, ja, a zbog čega si baš toliko žurila."
<BR>&nbsp;&nbsp;&nbsp;&nbsp;&nbsp;U Gretinim očima bilo je nečeg divljačkog. Kerol, vođena nekim impulsom, diže glavu i poljubi Gretu pravo u usne, punim poljupcem. Iznenađenoj napadačici ruke se za trenutak opustiše. To je Kerol bilo dovoljno. Zapevši iz petinih žila, ona tresnu Gretu bridom šake u slepočnicu. Odgurnuvši potom ošamućenu ženu sa sebe, pojuri ka vratima.
<BR>&nbsp;&nbsp;&nbsp;&nbsp;&nbsp;Još dok je jurila kroz ulazna vrata i niz stepenike, izračunala je. Greta će biti ubrzo na nogama. Neću imati vremena da otvorim vrata kola, mislila je. Znači, isto mi se hvata i ako probam da pobegnem trčeći.
<BR>&nbsp;&nbsp;&nbsp;&nbsp;&nbsp;Nemica je bila samo petnaestak metara iza nje i brzo je smanjivala rastojanje, dok je Kerol zaokretala na drum koji je vodio od Homerove kuće do Pelikanovog odmorišta. Već deset godina trčim triput nedeljno. Ali ovo je prvi put da mi život zavisi od toga. Ona pokuša da ubrza, ali Greta nastavi da smanjuje rastojanje. Kerol je bila sigurna da će u vrlo kratkom roku biti uhvaćena. U jednom trenutku joj se čak učini da je osetila Gretinu šaku na bluzi.
<BR>&nbsp;&nbsp;&nbsp;&nbsp;&nbsp;Međutim, posle dvesta metara Greta poče da zaostaje. Kad se našla na četiri stotine metara od Homerovog prilaznog puta, Kerol se usudi da pogleda preko ramena. Njena goniteljka je sad bila pedeset metara iza nje, i jasno se videlo da ima poteškoća. Kerol oseti novi nalet energije. Uspeću, pomisli ona. Stvarno ću pobeći.
<BR>&nbsp;&nbsp;&nbsp;&nbsp;&nbsp;Greta uspori do hoda. Posle nekog vremena uspori i Kerol, ali tek kad se našla maltene pred restoranom. Čak i tad nastavila je da se osvrće, pokušavajući da vidi svoju protivnicu pri svetlosti meseca. Pozvaću taksi, razmišljala je. I otići do Nikovog stana. Nadam se da su njih dvojica čuli moje upozrenje i da su bezbedni.
<BR>&nbsp;&nbsp;&nbsp;&nbsp;&nbsp;Gretu više nije mogla videti. Stala je i napregla oči. Mora biti da se vratila, pomisli Kerol. Dok je ona tako gledala nazad, niz drum, par vrlo jakih ruku zgrabi je za ramena. Ona se naglo okrete i zagleda se u nasmejane oči poručnika Ričarda Toda.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
