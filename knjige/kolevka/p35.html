<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Nik posegnu rukom iznad ulaznih vrata Trojeve kuće i nađe, na ispustu, ključ. Još jednom zakuca na vrata, a onda ih obazrivo otvori. "Alo!" povika on. "Ima li tu nekog?"
<BR>&nbsp;&nbsp;&nbsp;&nbsp;&nbsp;Kerol uđe za njim u dnevnu sobu. "Nisam znala da ste vas dvojica tako bliski prijatelji", reče ona, razgledajući radoznalo Trojevu šaroliku kolekciju nameštaja. "Ne verujem da sam ikome ikada rekla gde držim ključ."
<BR>&nbsp;&nbsp;&nbsp;&nbsp;&nbsp;Ono za čim je Nik tragao nije bilo u dnevnoj sobi. On prođe hodnikom, pored velike spavaće sobe pune opreme, pa u manju spavaću sobu, koja je Troju služila za spavanje. "U stvari", povika Nik da bi ga ona mogla čuti, budući da je zaostala u hodniku, zagledavši se u gomile elektronike kojom je svako ćoše bilo popunjeno, "tek juče sam prvi put došao ovamo. Zato, zapravo, i ne znam gde..., dobro, mislim da sam našao nešto." On podiže list hartije sa kompjuterskim odštampanim tekstom odloženim na stočiću pored Trojevog kreveta i pritisnut pritiskačem za papir. Na listu je bio datum 15. januar 1994. i dvadesetak imena, adresa i telefonskih brojeva.
<BR>&nbsp;&nbsp;&nbsp;&nbsp;&nbsp;Izlazeći u hodnik, on se susrete sa Kerol. Hitro je pročitao stranicu i pokazao joj je. "Ovde nema mnogo toga. Telefonski brojevi i adrese raznih dobavljača elektronike i softvera. Niz brojeva Endži Ledervud, verovatno dok je još bila na poslednjoj turneji." On pokaza prstom na jednu stavku. "Mora biti da je ovo njegova majka, Ketrin Džeferson, u Koral Gejblzu u Floridi. Ali uz tu adresu nije naveden telefon."
<BR>&nbsp;&nbsp;&nbsp;&nbsp;&nbsp;Kerol uze list od Nika da ga i sama osmotri. "Nisam čula da je ikad pomenuo ikog sem Endži, svoje majke, i svog brata Džejmija. Nikakve druge prijatelje, niti srodnike. Nekako mi se čini da u poslednje vreme ni majku nije mnogo viđao. Da li si ga ikad čuo da pominje ma koga drugog od rodbine?"
<BR>&nbsp;&nbsp;&nbsp;&nbsp;&nbsp;"Nisam", odgovori Nik. Zajedno su potom otišli u igraonicu, pa je Nik, prolazeći pored redova opreme, dokono uvrtao dugmad i prekidače. Potom, za trenutak prestade s time i malo razmisli. "Znači, treba da bude Endži. Saopštićemo joj odmah, a onda ćemo čekati..."
<BR>&nbsp;&nbsp;&nbsp;&nbsp;&nbsp;A onda se, oboje, odjednom slediše, budući da su jasno čuli da su se ulazna vrata otvorila pa zatvorila. Otprilike sekund kasnije Nik povika, jakim glasom ali bez samopouzdanja: "E-hej, ko si da si, mi smo ovde pozadi, u spavaćoj sobi." Odgovora nije bilo. Čuli su tihe korake u hodniku. Nik instinktivno pođe prema Kerol da je zaštiti. Sledećeg trenutka iza ugla se pojavi, i u sobu uđe, Troj.
<BR>&nbsp;&nbsp;&nbsp;&nbsp;&nbsp;"Daaakle, tako", reče on sa širokim osmehom, "tako mi ovog života i daha, zatekao sam dvoje provalnika u mojoj kući."
<BR>&nbsp;&nbsp;&nbsp;&nbsp;&nbsp;Kerol potrča Troju i obisnu mu se oko vrata, a onda poče vrlo brzo da govori, kao u kratkim rafalima. "Troj, baš je dobro da te čovek vidi! Gde si bio? Usrali smo se od straha zbog tebe. Mislili smo da si mrtav."
<BR>&nbsp;&nbsp;&nbsp;&nbsp;&nbsp;Troj joj uzvrati zagrljaj i namignu Niku. "O-pa-pa. Kakav doček! Trebalo je i ranije da nestajem." On prihvati Nikovu pruženu ruku i rukova se s njim. Na trenutak njegovo lice se uozbilji. "S druge strane, jedno ovakvo iskustvo je sasvim sigurno dovoljno."
<BR>&nbsp;&nbsp;&nbsp;&nbsp;&nbsp;Kerol uzmače i Troj vide kompjuterski printaut u njenoj ruci. "Spremali smo se da pokušamo da javimo tvojoj porodici..." poče ona. Troj pruži ruku da uzme taj list hartije, i Kerol na njegovom desnom zglavku ugleda narukvicu koju nikad ranije nije videla. Bila je oko tri i po centimetra široka i sastojala se od dvadesetak alki koje su izgledale kao da su pravljene od spljoštenih grudvi zlata. "Odakle ti ovo?" upita ona, uhvativši ga za ruku i podigavši je da bi jasnije videla narukvicu.
<BR>&nbsp;&nbsp;&nbsp;&nbsp;&nbsp;Nik se više nije mogao uzdržavati. Pre nego što je Troj mogao da odgovori na njeno pitanje, Nik uskoči u razgovor. "Prema onome što Kerol tvrdi", reče on, "poslednji put si viđen kako zamičeš niz hodnik neke podvodne laboratorije, bežeći od dva metra visoke amebe koja te je u stopu gonila. Kako si, do đavola, pobegao? Pretražili smo celu tu oblast..."
<BR>&nbsp;&nbsp;&nbsp;&nbsp;&nbsp;Troj diže ruke. Uživao je da bude u centru pažnje. "Prijatelji, prijatelji. Sačekajte jedan minut, je l' može? Ispričaću vam tu priču čim obavim neke fiziološke potrebe." On se okrete i ode u kupatilo. Nik i Kerol začuše dobro znani zvuk. "Uzmite pivo iz frižidera i idite u dnevnu sobu", povika Troj iza zatvorenih vrata. "Mogli bismo baš i da uživamo u ovom delu stvari."
<BR>&nbsp;&nbsp;&nbsp;&nbsp;&nbsp;Dva minuta kasnije Nik i Kerol su sedeli zajedno na velikom kauču u dnevnoj sobi. Troj se sruči u fotelju naspram njih. Nik je upravo potezao jedan džinovski gutljaj piva. "Jednom, u vremena davna", poče Troj sa zločestim osmehom, "bio jedan mladi crnac po imenu Troj Džeferson, koji je, roneći sa svojim prijateljima, nestao u čudnoj zgradi ispod okeana i, potom, skoro dva sata nije viđen. Kad je izronio posle svoje podvodne avanture, spasli su ga ronioci Ratne mornarice Sjedinjenih Američkih Država, koji su se pukim slučajem zadesili baš tu, baš tada. Ubrzo potom mlađanoga Troja prebaciše vojnim helikopterom natrag na Ki Vest. Tu su ga opširno ispitivali zbog čega je plivao sam samcit po Meksičkom zalivu, šesnaest kilometara od najbližeg ostrva. Sat kasnije pušten je, iako niko nije poverovao ni u jedan deo njegove priče." Troj je gledao čas Nika, čas Kerol. "Naravno", nastavi on ozbiljnijim tonom, "nisam im rekao ništa od onoga što se stvarno dogodilo. Oni u to ne bi nikako mogli da poveruju."
<BR>&nbsp;&nbsp;&nbsp;&nbsp;&nbsp;Kerol se nagnu napred. "Znači, pokupila te Mornarica. Odmah posle našeg odlaska." Ona se okrete Niku: "Mora biti da su nas iz nekog razloga pratili." I mora biti da je projektil ipak bio tamo, pomisli ona. Ali, kud je nestao? Da li ga je Ratna pronašla? I kakva je veza Ratne sa tom ludom laboratorijom? Ništa se tu ne uklapa logično...
<BR>&nbsp;&nbsp;&nbsp;&nbsp;&nbsp;"Duže od sat vremena smo te tražili", primeti Nik. Osećao je kajanje što su tako brzo napustili traganje za Trojem. "Nije mi palo na pamet da bi još mogao biti dole u tom mestu, šta god da je, a nismo ni mogli večno ostati tamo. Svu našu elektroniku sredio je neki smešni tepih koji je izašao iz mora. Zato smo ostali bez ikakve nav..." On zaćuta usred rečenice i pogleda Troja. "Izvini, prijatelju."
<BR>&nbsp;&nbsp;&nbsp;&nbsp;&nbsp;"Neka te to ne grize", odgovori Troj slegavšii ramenima, "i ja bih isto postupio. Sad bar znam da ste imali susret sa jednim od bizarnih likova iz moje priče. Da niste, nekim slučajem, takođe sreli i nekog od tutora, a? To su one grudvetine prozirnog želea, ameboidne, sa kutijicama u sredini i priključnim pipcima koje strše na sve strane iz gornjeg dela?"
<BR>&nbsp;&nbsp;&nbsp;&nbsp;&nbsp;Nik odmahnu glavom. "Tutor?" brzo upita Kerol, mršteći se. "Zašto za tu stvar upotrebljavaš izraz 'tutor'?"
<BR>&nbsp;&nbsp;&nbsp;&nbsp;&nbsp;"Tutor, čuvar, ili već šta bilo", odgovori Troj. "Oni su mi rekli da ti stvorovi štite glavni brodski teret." Troj se zagleda u prazne poglede svojih prijatelja. "A to me vraća prvom pitanju", nastavi on. "Oni su mi dali ovu narukvicu. To vam je nekakav dvosmerni komunikacioni aparat. Ne bih umeo ni da počnem da objašnjavam kako radi, ali znam da oni slušaju i gledaju, i da mi šalju poruke. Od tih poruka, međutim, samo poneku razumem."
<BR>&nbsp;&nbsp;&nbsp;&nbsp;&nbsp;Kerol je opet počinjala da oseća nemoć. U njenom umu, ova situacija, i dotad složena, dobila je sada novu dimenziju. U njenom mozgu stvorila se zbrka: stotine pitanja, a ona nemoćna da odluči koje da postavi kao prvo.
<BR>&nbsp;&nbsp;&nbsp;&nbsp;&nbsp;Nik je u međuvremenu ustao. "Stani malo", reče on sa izrazom podozrivosti i male sumnjičavosti. "Je l' sam te ja to dobro čuo? Jesi li to rek'o da si dobio komunikacionu brazletnu od nekih vanzemaljaca? Pa te posle pustili u okean? Onda te Mornarica pokupila i vratila u Ki Vest? Hrista mu, Džefersone, ala imaš mašte. Sačuvaj svoju kreativnost za onu kompjutersku igru. A sad govori samo istinu, molim te."
<BR>&nbsp;&nbsp;&nbsp;&nbsp;&nbsp;"Pa i govorim", uzvrati Troj. "Stvarno..."
<BR>&nbsp;&nbsp;&nbsp;&nbsp;&nbsp;"A kako su izgledali?" upade Kerol, čija je novinarska uvežbanost preovladala. Ona iz tašne izvuče mali magnetofon, ne veći od penkala. Troj posegnu rukom i isključi ga. "Ovo je, anđele", reče on, "za sada isključivo između nas... Sem toga, mislim da nisam ni video nikog od njih. Samo tutore i tepihe. Rekao bih da su to verovatno samo roboti, neke vrste mašina. Jesu inteligentni, ali su pod kontrolom nečeg drugog..."
<BR>&nbsp;&nbsp;&nbsp;&nbsp;&nbsp;"Isuse", prekide ga Nik, "ti to ozbiljno." Već je počeo da se ljuti. "Ovo prerasta u najčudesniju lagariju koju sam ikad čuo. Tutori, tepisi, roboti. Ništa ne razumem. Ko su oni? Šta traže oni u ovom okeanu? I zašto su oni dali tebi brazletnu?" On dohvati jedan od jastučića sa kauča i baci ga preko sobe.
<BR>&nbsp;&nbsp;&nbsp;&nbsp;&nbsp;Kerol se nervozno nasmeja. "Troj, nije Nik ovde jedini koji oseća osujećenost. Bila sam dole s tobom, ali i ja moram priznati da mi je teško da pratim tvoju priču. Možda bi trebalo da prestanemo sa upadicama i da te pustimo da pričaš. Ja sam Niku ispričala šta se dešavalo u onoj sobi sa sunčevim sistemom, sve do trenutka kad si istrčao a ona stvar pojurila za tobom. Da li bi hteo da počneš od toga, i da ispričaš priču logičnim redom."
<BR>&nbsp;&nbsp;&nbsp;&nbsp;&nbsp;"Nisam siguran da ovde postoji logični red, anđele", uzvrati Troj uz smeh sličan njenom. "Čitava ova epizoda, potpuno, prkosi logici. Onaj tutor me je na kraju saterao u jednu slepu uličicu i na neki način anestetizovao pomoću jednog od svojih pipaka. Bilo je kao da sanjam, ali stvarne snove. Pamtim da sam kao tinejdžer posle jedne tuče imao slično osećanje. A tada sam bio zadobio mali potres mozga. Znao sam da sam živ, ali su moje reakcije bile veoma usporene. Stvarnost mi se činila kao nešto sa oslabljenim tonom i sa slikom negde u daljini.
<BR>&nbsp;&nbsp;&nbsp;&nbsp;&nbsp;Bilo kako bilo, pojavio se još jedan nadzirački stvor, istovrsnog tela ali sa drugačijim pipcima pozabadanim u pihtije, i poneo me do prostorije koja je bila, rekao bih, namenjena za preglede. Ne znam tačno koliko dugo sam ostao tamo. Opružili su me po podu i pipkali svakojakim instrumentima. Činilo mi se da moj mozak radi superbrzo, ali se ne sećam nikakvih određenih misli. Nekih slika se, ipak, sećam. Ponovo sam proživeo trenutke kada je moj brat, Džejmi, uspeo da se probije kroz liniju u igri sa zamkom i da spusti loptu na cilj posle pretrčanih trideset šest metara, na državnom šampionatu Floride. Onda su mi stavili narukvicu, i imao sam jasno osećanje da mi neko nešto govori. Vrlo tiho, možda čak stranim jezikom, ali s vremena na vreme sam shvatao šta je rečeno.
<BR>&nbsp;&nbsp;&nbsp;&nbsp;&nbsp;"A rekli su mi", nastavi Troj sa intenzivnim, ali zamišljenim izrazom lica, "da je to, što mi nazivamo laboratorijom, zapravo svemirski brod sa nekog drugog sveta. I da je morao da izvrši, u izvesnom smislu, prinudno spuštanje, jer će na Zemlji imati dovoljno vremena za izvesne veće popravke. Njima, a to će reći nepoznatim graditeljima broda, potrebna je naša pomoć, i to moja i pomoć vas dvoje; treba da pribavimo neke konkretne stvari koje su im potrebne za opravku. Onda će moći da nastave svoje putovanje."
<BR>&nbsp;&nbsp;&nbsp;&nbsp;&nbsp;Nik je sada sedeo na podu, tačno naspram Troja. I on i Kerol su pomno hvatali svaku reč. Kad je Troj završio, sledećih tridesetak sekundi su sedeli ćuteći. "Ako je ta priča tačna", progovori Nik najzad, "onda smo mi..."
<BR>&nbsp;&nbsp;&nbsp;&nbsp;&nbsp;Iznenada, začu se snažno kucanje na vratima. Sve troje poskočiše. Nekoliko sekundi kasnije kucanje se ponovi, i Troj ode do vrata i delimično ih otvori.
<BR>&nbsp;&nbsp;&nbsp;&nbsp;&nbsp;"Tu si ti, govance jedno", začuše Kerol i Nik nečiji grubi i ljutiti glas. Kapetan Homer Ešford se progura kroz vrata. U početku nije primetio Nika i Kerol. "Sklopili smo pogodbu, a ti si me izneverio. Još pre dva sata si se vratio..."
<BR>&nbsp;&nbsp;&nbsp;&nbsp;&nbsp;Kapetan Homer krajičkom oka vide da u sobi ima još ljudi. Onda se okrete i obrati Greti, koja još nije bila ušla u kuću. "Znaš šta?" reče on. "Ovde su i Nik Vilijems i gospođica Doson. Nije čudo što nismo mogli da je nađemo u hotelu."
<BR>&nbsp;&nbsp;&nbsp;&nbsp;&nbsp;Greta uđe za Homerom u dnevnu sobu. Njene prozračne, bezizražajne oči osmotrile su trio, ne trošeći više od po jedne sekunde ni na koga. Kerol se učini da u Gretinom pogledu vidi trag prezira, mada baš nije bila sasvim sigurna. Homer se okrete prema Kerol i progovori glasom primetno uljudnijim. "Videli smo kako ste se vas dvoje vratili sa vaše ekskurzije oko dva sata", reče on sa lažnim osmehom. "Ali Troja nekako ne videsmo." On namignu Kerol i okrete se Niku. "Jesi našao danas još neku uzbudljivu tričariju, a, Vilijemse?" Nik nije ni pokušavao da sakrije činjenicu da mu se kapetan Homer nije sviđao. "Ma naravno, kapetane", reče on podsmešljivo naglašavajući reč 'kapetane', "da l' ćeš verovati da smo našli praktično planinu zlatnih i srebrnih poluga? Ličilo je na onu gomilu sa Santa Rose koju smo imali na brodu jedno popodne, pre, mora biti, otprilike, osam godina. Sećaš se? To je bilo pre nego što smo Džejk i ja dozvolili da je ti i Greta istovarite."
<BR>&nbsp;&nbsp;&nbsp;&nbsp;&nbsp;U Homerovom glasu osećala se opakost. "Trebalo je da te tužim za klevetu, Vilijemse. To bi zatvorilo tvoja lajava usta jednom zauvek. Imao si svoj dan u sudnici. A sad obustavi kenjanje, da ne bi jednog dana naleteo na veće nevolje nego što možeš da savladaš."
<BR>&nbsp;&nbsp;&nbsp;&nbsp;&nbsp;Dok su Nik i Homer razmenjivali uvrede i pretnje, Greta se šetkala po dnevnoj sobi; šepurila se kao da je u svojoj kući. Činilo se da nije svesna ni razgovora, ni prisustva drugih ljudi u sobi. Bila je obučena u pripijenu belu sportsku košulju i marinskoplavi šorc. Greta je imala svoj način hoda: ramena zabačena, leđa prava, prsa isturena. Kerol zainteresova Gretino ponašanje. Gledala je kako Greta zastaje i pretura po Trojevim komapkt-diskovima. Izvukla je onaj na čijem se omotaču nalazila slika Endži Ledervud, i obliznula usne. Ovom paru je mesto u romanima o perverzijama, pomisli Kerol, dok joj je do ušiju dopiralo Trojevo saopštenje kapetanu Homeru da je to popodne zauzet, ali da će kasnije ipak otići kod njega. Kakva je njihova priča? pitala se Kerol. I kako se u nju uklapa debela Elen? Kerol se priseti da ima zakazan intervju sa njih troje, za kasnije sate te večeri. Nisam baš sigurna da zaista želim da saznam.
<BR>&nbsp;&nbsp;&nbsp;&nbsp;&nbsp;"Zvali smo te da ti kažemo da večeras poneseš kupaći kostim", govorio je kapetan Homer, obraćajući se Kerol. Prethodne njegove reči, takođe njoj upućene, nije čula jer joj je pažnja bila usmerena na Gretino paradiranje po sobi.
<BR>&nbsp;&nbsp;&nbsp;&nbsp;&nbsp;"Pardon", odvrati ona učtivo. "Da li bi mogao ponoviti to što si upravo rekao? Bojim se da sam nekoliko sekundi bila malo dekoncentrisana."
<BR>&nbsp;&nbsp;&nbsp;&nbsp;&nbsp;"Rekao sam da treba da dođeš rano, oko osam sati", uzvrati Homer. "I da poneseš kupaći kostim. Imamo izuzetno zanimljiv i neobičan bazen."
<BR>&nbsp;&nbsp;&nbsp;&nbsp;&nbsp;Tokom ovog dijaloga Greta je zašla Niku iza leđa i hitro posegnula obema rukama oko njegovih prsiju. Pred očima svih u sobi ovlaš mu je uvrnula, kroz polo-košulju, bradavice i nasmejala se kada je on uzbuđeno podskočio. "Otuvek si to voleo, ya, Niki", reče ona, pustviši ga sledećeg trena. Kerol vide sev besa u Homerovim očima. Nik zausti da nešto kaže, ali Greta je već bila izašla iz zgrade, tako da nije stigao da iskaže svoj protest.
<BR>&nbsp;&nbsp;&nbsp;&nbsp;&nbsp;"Svakako me pozovi kad budeš gotov ovde", dobaci Homer Troju posle neugodnog ćutanja. "Treba da raščistimo nekoliko stvari." Stariji čovek se potom okrete, nespretno, i bez dodatnih komentara pođe sa Gretom prema svom mercedesu parkiranom ispred Trojeve kuće.
<BR>&nbsp;&nbsp;&nbsp;&nbsp;&nbsp;"I, gde smo ono stali?" upita Troj rasejano, dok je zatvarao vrata za Homerom i Gretom.
<BR>&nbsp;&nbsp;&nbsp;&nbsp;&nbsp;"Ti", reče Nik naglašeno, "si nam pričao jednu zapanjujuću priču, i već si bio maltene stigao do udarne rečenice na kraju, kad je trebalo da nam kažeš šta mi to možemo da uradimo da bismo pomogli nekim vanzemaljcima koji su sleteli ovamo, na Zemlju, da popravljaju svoje svemirsko vozilo. Ali što se mene tiče, ja bih najpre želeo izvesna objašnjenja. Ne znam da li verujem u ma koji deo te razmahane bajke koju nam pričaš, ali priznajem da je izuzetno dobro sročena. Međutim, ono što mene u ovom trenutku zanima nije pitanje nekih kreatura sa drugog sveta, nego pitanje ova dva stvarna, pokvarena ljudska bića koja su upravo otišla. Šta su hteli? I da li su na neki način umešani u našu sadašnju pustolovinu?"
<BR>&nbsp;&nbsp;&nbsp;&nbsp;&nbsp;"Samo čas, Nik", umeša se Kerol. "Pre nego što krenemo tim drugim kolosekom, želela bih da saznam koju vrstu pomoći žele ti Trojevi ET-i od nas. Telefon? Novi svemirski brod? Saznajmo to sada, a posle ćemo pričati o Homeru i tvojoj devojci Greti." Gretu je na ovaj način pomenula samo ovlaš, u šali, i Nik je to prihvatio sa vedrinom, i odglumio da je povređen. Onda je klimnuo, pokazujući da prihvata Kerolin predlog. Troj izvuče list hartije iz džepa i duboko udahnu.
<BR>&nbsp;&nbsp;&nbsp;&nbsp;&nbsp;"Dakle, vi, narode, morate razumeti da nisam još apsolutno siguran da li sve njihove poruke primam kako valja. Ali ovu transmisiju, gde navode spisak stvari koje žele da dobiju od nas, ponavljaju svakih pola sata. Moje tumačenje te liste nije se izmenilo u poslednjih devedeset minuta, tako da sam prilično siguran da sam dobro ukapirao. Lista je duga, i ja naravno ne tvrdim da znam zbog čega je njima sve to potrebno. Ali siguran sam da će vam oboma biti veoma zanimljiva."
<BR>&nbsp;&nbsp;&nbsp;&nbsp;&nbsp;Troj poče da čita sa svog rukom napisanog spiska. "Žele engleski rečnik i englesku gramatiku, i rečnike i gramatike drugih velikih jezika; enciklopediju biljnog i životinjskog sveta; kratku istoriju sveta; statistički pregled sadašnjeg političkog i ekonomskog stanja u svetu; komparativnu studiju o glavnim postojećim religijama u svetu; komplete svih brojeva bar tri važna dnevna lista objavljenih tokom poslednje dve godine; sažete preglede nauke i tehnologije, uključujući podatke o sistemima naoružanja, kako onima koji su u upotrebi tako i onima na čijem se razvoju tek radi; enciklopediju umetnosti, uključujući, ako je moguće, zvučne i video delove tamo gde je potrebno; dvadeset jedan kilogram i trista grama olova; i, dvadeset šest kilograma i trista grama zlata."
<BR>&nbsp;&nbsp;&nbsp;&nbsp;&nbsp;Kad je Troj završio, Nik zazvižda. Na Kerolin zahtev, Troj joj dade listu, pa je Nik još jednom pročita preko njenog ramena, upijajući svaku stavku. Svi troje su ćutali. "Verovali ili ne", dodade Troj kao naknadnu misao minut kasnije, "prvih osam stavki nije preterano teško nabaviti. Kada sam se vraćao kući iz marine, svratio sam u gradsku bibilioteku i oni već pripremaju za mene komplet kompakt-diskova sa praktično svim traženim informacijama; za to ću im platiti određenu sumu. Teške su one dve poslednje stavke na listi. Tu je potrebno da pomognete vas dvoje."
<BR>&nbsp;&nbsp;&nbsp;&nbsp;&nbsp;Troj zastade jedan skund da se uveri da li Nik i Kerol prate njegovo izlaganje. "Samo da budem siguran da li ja ovo razumem", reče Nik koji je sada polako hodao ukrug po sobi, držeći spisak u ruci. "Ono što želiš, odnosno ono što oni žele, da tako kažem, jeste da se mi vratimo u tu njihovu laboratoriju, ili vozilo, ili već šta je, i da im donesemo sve te informacije plus olovo i zlato?" Troj potvrdno klimnu. "Ali, dvadeset šest kila zlata? To je za oko milion dolara. Gde bismo ga nabavili? I šta bi oni, uopšte, činili s njim?"
<BR>&nbsp;&nbsp;&nbsp;&nbsp;&nbsp;Troj priznade da ne zna odgovore na ta pitanja. "Ali, imam osećanje", dodade on, "utemeljeno, opet, na onome što mislim da mi govore, da će i delimično zadovoljavanje njihovih potreba značiti da će im zadatak, tačno u toj meri, postati lakši. Zato bih rekao da treba da učinimo koliko možemo i da se nadamo da će to biti dovoljno."
<BR>&nbsp;&nbsp;&nbsp;&nbsp;&nbsp;Nik zaklima glavom napred-nazad. "Znaš, Kerol", reče on vraćajući joj listu, "ja nikud, ni u svom najluđem maštanju, ne bih mogao da smućkam tako zamršenu i ludu kombinaciju. Čitava ova stvar je tako neverovatna i fantastična da praktično moli da bude prihvaćena. Predstavlja čistu genijalnost."
<BR>&nbsp;&nbsp;&nbsp;&nbsp;&nbsp;Troj se nasmeši. "Znači, ipak ćeš nam pomoći?" upita on.
<BR>&nbsp;&nbsp;&nbsp;&nbsp;&nbsp;"To nisam rekao", odgovori Nik. "Imam još mnogo pitanja. I, dakako, ne mogu da govorim u ime gospođice Doson. Ali iz nekog razloga, čak i ako je sve samo izmišljotina, ideja o igranju uloge dobrog Samarićanina u korist nekog ET broda veoma je privlačna. "
<BR>
<BR>&nbsp;&nbsp;&nbsp;&nbsp;&nbsp;Tokom sledećih pola sata Kerol i Nik su detaljno ispitali Troja. Homera i Gretu je Troj žurno skinuo s dnevnog reda, jednostavnom izjavom da je u četvrtak uveče prihvatio pogodbu da im dojavljuje šta se dešava na Kraljici Floride, a da za tu uslugu dobije kratkoročnu pozajmicu. Uz ovo je nagovestio da nikada nije imao nameru da im stvarno da ikakve informacije, ali da je to bilo u redu jer su oni lopuže. Nik ovim Trojevim objašnjenjem nije bio sasvim zadovoljan. Imao je osećaj da mu nije rečena cela istina.
<BR>&nbsp;&nbsp;&nbsp;&nbsp;&nbsp;Zapravo, što je više pitanja postavljao, sve je više sumnjao u istinitost čitave priče koju mu je Troj ispričao. Ali kakve druge opcije postoje? razmišljao je Nik. Onaj ćilim sam svojim očima video. Ako to nije vanzemaljac, ili bar proizvod vanzemaljaca, onda mora biti da je veoma usavršen robot naše ili ruske proizvodnje. Nik je nastavljao da ispituje Troja, ali je za to vreme u svom spretnom umu počeo da konstruiše alternativni scenario, neosporno divalj i neverovatan, ali ipak dovoljan da objasni sve događaje iz protekla tri dana na način razuman, prema Nikovom mišljenju, baš koliko je i Trojeva luckasta priča o vanzemaljskom kosmičkom brodu razumna.
<BR>&nbsp;&nbsp;&nbsp;&nbsp;&nbsp;Pretpostavimo da su Troj i ono govno Homer nekako stupili u saradnju sa Rusima. I da je sve ovo samo komplikovan način da ostvare sastanak na kome će ilegalne informacije preći iz ruke u ruku. Homer bi za pare uradio bilo šta. Ali zašto bi Troj tako nešto uradio? Nik je samome sebi priznavao da je ta ideja o Trojevom učešću u zaveri da se američke tajne prodaju inostranstvu slaba tačka alternativnog scenarija, ali je nalazio i racionalno objašnjenje: uveravao je sebe da je Troju možda bilo potrebno mnogo dodatnih para da bi platio svu onu elektronsku opremu za svoju kompjutersku igru.
<BR>&nbsp;&nbsp;&nbsp;&nbsp;&nbsp;Ni u kom slučaju nije mogao dovoljno da uštedi od svoje jadne plate, razmišljao je Nik dalje. Znači, pretpostavimo da su na tim Trojevim kompjuterskim diskovima tajni vojni podaci, a ne sve te ludorije koje je stavio na spisak. U tom slučaju zlato bi moglo predstavljati njegovu nagradu. Ili nagradu za nekog drugog. Nik postavi još nekoliko pitanja o zlatu. Troj priznade da nije osobito dobro razumeo ono što su mu oni kroz narukvicu govorili o razlozima zašto su im potrebni olovo i zlato. Promumlao je nešto u smislu da je ta dva elementa teško proizvesti transmutacijom, i posle više ništa o tome nije govorio.
<BR>&nbsp;&nbsp;&nbsp;&nbsp;&nbsp;Kerol je, međutim, sticala sve čvršće uverenje da je Trojeva priča istinita. Nije bila uznemirena njegovom nesposobnošću da odgovori na svako pitanje; uistinu, imajući na umu prilično fantastičnu prirodu njegove priče, ona bi mu manje verovala da je imao zgodne odgovore na sva pitanja. Uprkos svojoj novinarskoj pripremljenosti da stvari sagledava kritički, bila je zainteresovana i pomalo očarana idejom da bi nekim nad-bićima sa druge planete mogla biti potrebna njena pomoć.
<BR>&nbsp;&nbsp;&nbsp;&nbsp;&nbsp;Kerol se u zaključivanju oslanjala koliko na racionalne misaone procese, toliko i na intuiciju. Kao prvo, u Troja je imala poverenja. Posmatrala ga je vrlo pomno dok je odgovarao na pitanja, i nije videla ni najmanji znak laganja. Bila je sasvim sigurna da je Troj uveren da govori istinu. Ali sasvim je drugo pitanje bilo da li on zaista govori istinu ili njime manipulišu i usmeravaju ga upravo ti ET-i koje on po sopstvenoj tvrdnji zastupa. Ali iz kog razloga? razmišljala je. Nas troje ne možemo mnogo učiniti za njih. Čak i te informacije koje su zahtevali, izuzev onih o oružju, relativno su bezazlene. Privremeno je, pri tom, ostavila po strani ideju da je njen prijatelj Troj mogao postati nekakav pion u rukama bića iz kosmosa.
<BR>&nbsp;&nbsp;&nbsp;&nbsp;&nbsp;Bilo joj je jasno da Nik postaje sve sumnjičaviji. Niku se činilo da je veoma čudnovato da su se trojica mornaričkih ronilaca pojavila na pravom mestu baš kad je jedan od tepiha izveo Troja na površinu. A Trojev izveštaj o načinu kako su ga, posle vraćanja helikopterom u Ki Vest, ispitivali, bio je do te mere zbrkan da se Nik ponovo naljutio.
<BR>&nbsp;&nbsp;&nbsp;&nbsp;&nbsp;"Hrista mu, Džefersone", uzviknu on, "tvoje pamćenje ili je vrlo kratko ili vrlo zgodno podešeno. Kažeš nam da te je Ratna držala u pritvoru skoro čitav sat, a ipak se jedva sećaš njihovih pitanja i pojma nemaš zbog čega su te saslušavali. To meni prosto ne zvuči kao prava stvar."
<BR>&nbsp;&nbsp;&nbsp;&nbsp;&nbsp;I Troj je počinjao pomalo da se ljuti. "E jebi ga, Nik, rekao sam ti da sam bio umoran. Pretrpeo sam traumatična iskustva. Njihova pitanja su mi bila nerazumljiva. I čitavo to vreme sam se osećao kao da neki glasić u mojoj glavi insistira da ga saslušam."
<BR>&nbsp;&nbsp;&nbsp;&nbsp;&nbsp;Nik se okrete prema Kerol. "Mislim da ću se predomisliti. Ne želim da učestvujem u ovoj igri, ma kako pametna bila. Homer i Greta me nerviraju, ali s njima mogu izaći na kraj, ukoliko bude potrebno. S druge strane, Mornarica me plaši. Postojao je neki razlog zbog koga su nas pratili. Prokleto je mala verovatnoća da bi to bila slučajna podudarnost. Možda Troj zna nešto o tome, a možda i ne zna. Nisam siguran. Ali ne sviđa mi se kako ovo miriše."
<BR>&nbsp;&nbsp;&nbsp;&nbsp;&nbsp;I onda ustade da pođe. Kerol mu, međutim, pokretom pokaza da sedne, i duboko udahnu. "Čujte, vas dvojica", reče ona tiho. "Imam nešto da priznam. A čini se da je za to priznanje došao savršen trenutak. Nisam sišla do Ki Vesta da bih tražila kitove." Ona pogleda Nika. "Ali ni radi traganja za blagom. Došla sam da proverim glasine da je jedan novi mornarički projektil odleteo u pogrešnom pravcu i pao u Meksički zaliv." Sledećih nekoliko sekundi je ćutala, da bi njena poruka bila dobro shvaćena. "Verovatno je trebalo ranije da vam kažem. Samo nikako nisam ulučila pravu priliku. Zaista mi je žao."
<BR>&nbsp;&nbsp;&nbsp;&nbsp;&nbsp;"I mislila si da je projektil u onoj rupi", upita Troj nekoliko sekundi kasnije. "Zato si se juče vratila."
<BR>&nbsp;&nbsp;&nbsp;&nbsp;&nbsp;"Trebalo je da ga mi izvučemo za tebe, i da ti damo priču koja bi odjeknula širom sveta", dodade Nik. Njegovo osećanje da je izdan bilo je donekle ublaženo očiglednom iskrenošću njenog izvinjenja. "Čitavo vreme si koristila."
<BR>&nbsp;&nbsp;&nbsp;&nbsp;&nbsp;"Moglo bi i tako da se kaže", priznade Kerol, "ali ja to, kao reporterka, ne sagledavam u toj svetlosti." Ona primeti kakva je napetost zavladala u sobi. Činilo se da je Nik posebno na oprezu. "Sada to ionako nije važno", nastavi ona. "Važno je da sam objasnila prisustvo Mornarice na mestu ronjenja. Tokom poslednja dva dana raspitivala sam se nekoliko puta, na svim nivoima, o tajnim aktivnostima koje mornarica sada preduzima da bi našla tu raketu. Prošle noći onaj poručnik Meksikanac je dobro pogledao naše najbolje uvećanje na kome se vidi projektil u pukotini. Nema sumnje da je neko sabrao dva i dva."
<BR>&nbsp;&nbsp;&nbsp;&nbsp;&nbsp;"Gledaj, anđele", progovori Troj posle još jednog kratkog ćutanja, "ja o raketi ne znam ništa. A događaja ima toliko, da se ne mogu osetiti povređenim što si me lagala. Siguran sam da si imala svoje razloge. Ono što mi je sada potrebno da znam jeste: hoćeš li ili nećeš da mi pomogneš da ove stvari odnesem do ET-a ili tuđinaca ili kako god želiš da ih zoveš."
<BR>&nbsp;&nbsp;&nbsp;&nbsp;&nbsp;Pre nego što je Kerol mogla odgovoriti, Nik opet ustade i pođe ka vratima. "Veoma sam gladan", saopšti on, "a želim i da porazmislim o čitavoj ovoj situaciji. Troje, ako ne zameraš, večeraću rano, pa ćemo se sresti kasnije večeras, i tada ću ti reći svoj odgovor."
<BR>&nbsp;&nbsp;&nbsp;&nbsp;&nbsp;Kerol uvide da je i ona izuzetno gladna. Dan je bio dug i zamoran, a ona još od doručka nije pojela ništa značajnije. Donekle se, pak, bila i zabrinula zbog Nikove reakcije na njeno priznanje. "Što ne bih i ja pošla zajedno s tobom, da nešto prigrizemo?" dobaci ona Niku. On neodređeno slegnu ramenima, kao da kaže - čini kako ti je volja. Kerol zagrli Troja. "Aj' da se svi sretnemo u mojoj sobi u Mariotu oko sedam i trideset. Ionako moram tamo da odem da bih se presvukla za intervju sa onom groznom trojkom. Vi biste, momci, mogli da mi date neka uputstva."
<BR>&nbsp;&nbsp;&nbsp;&nbsp;&nbsp;Njen humor nije učinio atmosferu u sobi nimalo veselijom. Videlo se, sasvim dobro, da je Troj zbog nečega zabrinut. Njegovo lice bilo je vrlo ozbiljno, maltene strogo. "Profesore", obrati se on Niku tihim, ujednačenim, dobro odmerenim tonom, "znam da nemam sve odgovore na tvoja pitanja. Nemam čak odgovore ni na svoja sopstvena. Ali u jedno sam sasvim siguran. Ništa slično ovome nije se nikada ranije desilo na Zemlji. Bar ne u zabeležnoj istoriji. Tvorci tog svemirskog broda su prema nama kao mi prema mravima ili pčelama, kad bi nas oni mogle shvatiti. Zatražili su da im nas troje pomognemo da poprave svoje vozilo. Kazati da je ovo šansa kakva se ukazuje samo jednom u životu značilo bi ogromno umanjivati istinu.
<BR>&nbsp;&nbsp;&nbsp;&nbsp;&nbsp;Bilo bi super kad bismo mogli da sedimo i debatujemo o ovome nekoliko nedelja, ili čak meseci. Ali ne možemo. Vreme ističe. Mornarica će ih svakako ubrzo pronaći, možda ih je već i pronašla a to bi moglo imati kobne posledice po ljudska bića na ovoj planeti. Oni su mi jasno saopštili da njihova misija mora biti ispunjena, da moraju opraviti svoju letelicu i nastaviti putovanje, čak i ako budu prinuđeni da se umešaju u funkcionisanje Zemljinog sistema da bi ostvarili svoj cilj.
<BR>&nbsp;&nbsp;&nbsp;&nbsp;&nbsp;Znam da sve ovo zvuči neverovatno, možda čak i apsurdno. Ali ja odlazim, sada, kod nekih mojih prijatelja ronilaca da sakupim izvesnu količinu olovnih tegova, i da uzmem kompakt-diskove iz biblioteke. Sa ili bez vaše pomoći, želim da budem kod njihovog kosmičkog broda sutra u zoru."
<BR>&nbsp;&nbsp;&nbsp;&nbsp;&nbsp;Tokom tog Trojevog govora Nik ga je vrlo pažljivo posmatrao. Za trenutak mu se, negde oko sredine, učinilo da to uopšte ne govori Troj, već da neko drugi ili nešto drugo govori kroz Troja, i ledena jeza prostruja mu kroz kičmu. E, jebi ga, pomisli on. Ni ja nisam ništa bolji od njih. Sad je ova stvar zahvatila i mene. On pokretom pokaza Kerol da pođe za njim i izađe prvi iz kuće.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
