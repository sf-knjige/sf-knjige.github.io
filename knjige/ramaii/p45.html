<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45. NIKI
<P>&nbsp;&nbsp;&nbsp;&nbsp;&nbsp;"Misliš li da se poklopac avijana otvara na isti način?" upita Nikol, kada je Ričard vrlo pažljivo pretražio okolinu i otkrio ravnu ploču na jednoj zgradi koja je, činilo se, nepobitno bila smeštena na pogrešno mesto. Oštar pritisak na ploču izazvao je otvaranje poklopca."
<BR>&nbsp;&nbsp;&nbsp;&nbsp;&nbsp;"Verovatno", odgovori on. "Poći ćemo kasnije nazad da proverimo."
<BR>&nbsp;&nbsp;&nbsp;&nbsp;&nbsp;"Onda ova mesta nisu naročito bezbedna", reče Nikol. Njih dvoje uputi se nazad do ulice i kleknu da pogleda u rupu. Široka, strma rampa spuštala se nadole i nestajala u tami pod njima. Mogli su da vide samo desetak metara unutar rupe.
<BR>&nbsp;&nbsp;&nbsp;&nbsp;&nbsp;"Izgleda kao jedan od onih drevnih parkinga za automobile", primeti Ričard. "Iz vremena kada su svi imali automobile." Kročio je na kosinu. "Čak i deluje kao beton."
<BR>&nbsp;&nbsp;&nbsp;&nbsp;&nbsp;Nikol je gledala kako joj se prijatelj lagano kreće po kosini. Kada se Ričardova glava našla ispod nivoa tla, on se okrete i reče joj. "Zar nećeš i ti ovamo?" Upalio je svetiljku i osvetlio mali, vodoravni prostor još nekoliko metara niže.
<BR>&nbsp;&nbsp;&nbsp;&nbsp;&nbsp;"Ričarde", reče Nikol odozgo, "mislim da bi trebalo da porazgovaramo o ovome. Ne bih volela da ostanemo zaglavljeni..."
<BR>&nbsp;&nbsp;&nbsp;&nbsp;&nbsp;"Aha!" uskliknu Ričard. Čim mu je noga dotakla prvo odmorište, neke svetiljke oko njega automatski obasjaše sledeću fazu spusta. "Kosina skreće u suprotnom smeru", povika on, "i nastavlja naniže. Izgleda isto." Okrenuo se i nestao iz Nikolinog vidnog polja.
<BR>&nbsp;&nbsp;&nbsp;&nbsp;&nbsp;"Ričarde", Nikol sada dreknu, pomalo očajno, "hoćeš li, molim te, stati na trenutak? Moramo popričati o onome što radimo."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije Ričardovo nasmejano lice ponovo se pojavi. Dvoje kosmonauta poče da rapravlja o mogućnostima koje su im stajale na raspolaganju. Nikol je navaljivala da ona treba da ostane napolju, u Njujorku, čak i ako Ričard bude nastavio istraživanje. Na taj način će bar, smatrala je ona, biti sigurno da neće ostati zarobljeni u rupi.
<BR>&nbsp;&nbsp;&nbsp;&nbsp;&nbsp;Dok je pričala, Ričard je stajao na prvom odmorištu i osvrtao se po oblasti oko sebe. Zidovi su bili napravljeni od istog materijala koji je Nikol zatekla u jazbini avijana. Male, izdužene svetiljke, ne bez sličnosti sa normalnim fluorescentnim svetiljkama na Zemlji, protezale su se duž zida i osvetljavale prolaz.
<BR>&nbsp;&nbsp;&nbsp;&nbsp;&nbsp;"Pomeri se malo na trenutak, molim te?" doviknu Ričard usred njihovog razgovora.
<BR>&nbsp;&nbsp;&nbsp;&nbsp;&nbsp;Najpre zbunjena, Nikol se pomeri od ulaza u pravougaonu rupu. "Dalje", začu ona kako Ričard viče. Nikol pođe i stade uza zid jedne od okolnih zgrada.
<BR>&nbsp;&nbsp;&nbsp;&nbsp;&nbsp;"Da li je ovo dovoljno daleko?" uzviknu ona u času kada poklopac rupe poče da se zatvara. Nikol potrča ka otvoru i pokuša da zaustavi kretanje poklopca, ali je ovaj bio pretežak. "Ričarde", kriknula je ona kada je rupa nestala ispod nje.
<BR>&nbsp;&nbsp;&nbsp;&nbsp;&nbsp;Nikol stade da tuče po poklopcu i priseti se sopstvenog osećanja osujećenosti kada je bila zarobljena u jazbini avijana. Brzo je otrčala do zgrade i pritisnula ugrađenu ploču. Ništa se nije dogodilo. Prođe gotovo pun minut. Nikol se uznemiri. Otrčala je nazad na ulicu i počela da doziva kolegu.
<BR>&nbsp;&nbsp;&nbsp;&nbsp;&nbsp;"Tu sam, odmah ispod poklopca", odgovori on, što donese Nikoli prilično olakšanje. "Našao sam još jednu ploču u blizini prvog odmorišta i pritisnuo je. Mislim da otvara ili zatvara poklopac, ali možda ima konstantu vremenskog kašnjenja. Sačekaj neki minut. Nemoj pokušavati da otvoriš poklopac. I nemoj stajati preblizu njega."
<BR>&nbsp;&nbsp;&nbsp;&nbsp;&nbsp;Nikol se povuče i stade da čeka. Ričard je bio u pravu. Nekoliko minuta kasnije poklopac se otvori i on se pojavi iz rupe sa velikim osmehom na licu. "Vidiš", reče on, "rekao sam ti da se ne brineš... A sada, šta ima za ručak?"
<BR>&nbsp;&nbsp;&nbsp;&nbsp;&nbsp;Dok su silazili niz nagib, Nikol začu poznati zvuk tekuće vode. U maloj odaji, dvadesetak metara iza odmorišta, našli su slavinu i cisternu istovetne onima iz jazbine avijana. Ričard i Nikol napuniše boce svežom, ukusnom vodom.
<BR>&nbsp;&nbsp;&nbsp;&nbsp;&nbsp;Izvan te odaje nije bilo vodoravnih tunela koji su vodili u oba smera, već samo još jedan spust koji je silazio novih pet metara niže. Zrak Ričardove lampe lagano je prelazio tamnim zidovima u blizini odaje sa vodom. "Pogledaj, Nikol", reče on i pokaza nešto što je predstavljalo jedva primetnu promenu u materijalu koji je korišćen za gradnju. "Vidiš, pruža se i na drugu stranu."
<BR>&nbsp;&nbsp;&nbsp;&nbsp;&nbsp;Sledila je njegov snop dok je ovaj opisivao dugi kružni luk po zidu. "Izgleda kao da je bilo bar dve faze u gradnji."
<BR>&nbsp;&nbsp;&nbsp;&nbsp;&nbsp;"Tačno", odvrati on. "Možda je i ovde bilo vodoravnih tunela, bar na početku, pa su kasnije zazidani." Nijedno od njih nije više ništa reklo dok su nastavljali silazak. Istovetne kosine išle su napred-nazad. Kad god bi Ričard i Nikol dotakli novo odmorište, osvetlila bi se sledeća kosina za spuštanje.
<BR>&nbsp;&nbsp;&nbsp;&nbsp;&nbsp;Bili su pedeset metara ispod površine kada se tavanica nad njima otvorila i kada su se kosi prilazi okončali ogromnom pećinom. Kružni pod pećine imao je nekih dvadeset pet metara u prečniku. Četiri mračna tunela, visoka po pet metara i na jednakom rastojanju od po devedeset stepeni oko kruga, vodila su iz pećine.
<BR>&nbsp;&nbsp;&nbsp;&nbsp;&nbsp;"Eci, meci, peci, pec", reče Ričard.
<BR>&nbsp;&nbsp;&nbsp;&nbsp;&nbsp;"Uzeću pec", reče Nikol. Pošla je prema jednom tunelu. Kada se našla na dva metra od ulaza, svetla u najbližem delu tunela se upališe.
<BR>&nbsp;&nbsp;&nbsp;&nbsp;&nbsp;Ovog puta je na Ričarda došao red da okleva. Pažljivo se zagledao u tunel i napravio nekoliko brzih zapisa u kompjuter. "Zar ti se ne čini da tunel blago skreće nadesno? Vidiš, tamo gde se svetla završavaju?"
<BR>&nbsp;&nbsp;&nbsp;&nbsp;&nbsp;Nikol klimnu. Pogledala je preko Ričardovog ramena da vidi šta ovaj radi. "Pravim mapu", reče on kao odgovor na njeno pitanje. "Tezej je imao konac, a Ivica i Marica mrvice hleba. Mi smo ih sve nadmašili. Nisu li kompjuteri divna stvar?"
<BR>&nbsp;&nbsp;&nbsp;&nbsp;&nbsp;Nasmešila se. "Pa, šta pretpostavljaš?" upita Nikol kada su krenuli kroz tunel. "Hoće li da bude Minotaur, ili kućica od kolačića sa opakom vešticom?"
<BR>&nbsp;&nbsp;&nbsp;&nbsp;&nbsp;Baš bi nam bilo potrebno malo sreće, pomisli Nikol. Strah joj je rastao kako su prodirali sve dublje u tunel. Prisetila se onog jezivog trenutka užasa u jami kada je prvi put ugledala avijana kako se nadnose odozgo, kljuna i kandži pruženih prema njoj. Ledeni trnci prođoše joj kičmom. Eto ga opet, reče ona sebi, taj osećaj da će se desiti nešto strašno.
<BR>&nbsp;&nbsp;&nbsp;&nbsp;&nbsp;Zastala je. "Ričarde", reče ona, "ne dopada mi se ovo. Trebalo bi da se krenemo nazad..."
<BR>&nbsp;&nbsp;&nbsp;&nbsp;&nbsp;Oboje su istovremeno čuli šum. Bio je nepobitno iza njih, nazad u blizini kružne pećine koju su upravo napustili. Zvučao je poput oštrih četki koje se vuku uz metal.
<BR>&nbsp;&nbsp;&nbsp;&nbsp;&nbsp;Ričard i Nikol se zagrliše. "To je isti zvuk", prošapta on, "koji sam čuo prve noći na Rami, kada smo bili na zidinama Njujorka."
<BR>&nbsp;&nbsp;&nbsp;&nbsp;&nbsp;Tunel iza njih blago je skretao na levo. Kada pogledaše nazad u tom smeru, na granici njihovg vidnog polja svetla su bila pogašena. Ali kada su čuli zvuk po drugi put, skoro istovremeno se u daljini upališe svetla, nagovestivši da se nešto nalazi u blizini tunela.
<BR>&nbsp;&nbsp;&nbsp;&nbsp;&nbsp;Nikol poskoči. Mora da je prešla sledećih dvesta metara za trideset sekundi, i pored letačkog kombinezona i ranca. Zastala je i sačekala Ričarda. Nijedno od njih nije ponovo začulo zvuk, niti su se nova svetla upalila na udaljenom kraju tunela.
<BR>&nbsp;&nbsp;&nbsp;&nbsp;&nbsp;"Izvini", reče Nikol kada je Ričard najzad stigao. "Uspaničila sam se. Mislim da sam provela previše vremena u ovoj tuđinskoj zemlji čuda."
<BR>&nbsp;&nbsp;&nbsp;&nbsp;&nbsp;"Isuse", odvrati Ričard uz neodobravajuće mrštenje. "Nikada nisam video da neko trči tako brzo." Mrgođenje mu se pretvori u osmeh. "Nemoj da si mi neraspoložena, Niki", reče on. "I ja sam se uprpio. Ali, za razliku od tebe, sledio sam se na mestu."
<BR>&nbsp;&nbsp;&nbsp;&nbsp;&nbsp;Nikol je i dalje duboko udisala vazduh, zagledana u Ričarda. "Kako si me to nazvao?" upita ona pomalo ratoborno.
<BR>&nbsp;&nbsp;&nbsp;&nbsp;&nbsp;"Niki", odvrati on. "Pomislio sam da je došao trenutak da izmislim svoje posebno ime za tebe. Zar ti se ne dopada?"
<BR>&nbsp;&nbsp;&nbsp;&nbsp;&nbsp;Nikol je ostala bez reči punih deset sekundi. Um joj je bio milionima kilometara i petnaest godina daleko, u hotelskoj sobi u Los Anđelosu, dok joj je telo zapljuskivao talas za talasom zadovoljstva. "To je bilo izuzetno, Niki, stvarno divno", rekao je princ nekoliko minuta potom. Te noći, pre petnaest godina, kazala je Henriju da je ne zove Niki, da to zvuči kao ime neke sisate igračice ili kurvice.
<BR>&nbsp;&nbsp;&nbsp;&nbsp;&nbsp;Ričard joj zapucketa prstima ispred lica. "Hej, hej? Ima li koga kod kuće?"
<BR>&nbsp;&nbsp;&nbsp;&nbsp;&nbsp;Nikol se nasmeši. "Naravno, Ričarde", odvrati ona. "Slažem se sa Niki - sve dok ne počneš stalno da ga koristiš."
<BR>&nbsp;&nbsp;&nbsp;&nbsp;&nbsp;Nastavili su da koračaju lagano tunelom. "Dakle, gde si se onomad vratila?" upita Ričard.
<BR>&nbsp;&nbsp;&nbsp;&nbsp;&nbsp;Na mesto o kome ti nikada neću pričati, pomisli Nikol. Zbog toga što je svako od nas zbir svega onoga što je ikada iskusio. Samo vrlo mladi imaju čistu tablu. Svi mi ostali moramo živeti zauvek sa svime što smo ikada bili. Provukla je ruku ispod Ričardove. I imati sluha da znamo kada to treba da zadržimo za sebe.
<BR>&nbsp;&nbsp;&nbsp;&nbsp;&nbsp;Činilo se da tunel nema kraja. Ričard i Nikol su gotovo odlučili da se vrate kada su naišli na jedan mračni ulaz sa desne strane. Bez oklevanja, oboje uđoše unutra. Svetla se smesta upališe. Unutar odaje, na velikom zidu sa leve strane, nalazilo se dvadeset pet pljosnatih, pravougaonih objekata, poređanih u pet urednih redova sa po pet kolona u svakom. Suprotni zid bio je prazan. Nekoliko sekundi posle ulaska, dvoje kosmonauta začuše visokofrekventni, piskavi zvuk sa tavanice. Nakratko se napeše, ali se opustiše kada se pištanje nastavilo, a nije bilo novih iznenađenja.
<BR>&nbsp;&nbsp;&nbsp;&nbsp;&nbsp;Držali su se za ruke i prišli kraju dugačke, uske odaje. Objekti na zidovima bile su fotografije, od kojih je većina, kako su ubrzo razabrali, snimljena negde u unutrašnjosti Rame. Veliki oktaedar iz blizine središnjeg trga bio je prikazan na nekoliko fotografija. Preostale slike bile su ravnomerno raspodeljene između prizora zgrada Njujorka i širokougaonih snimaka panorame unutrašnjosti Rame.
<BR>&nbsp;&nbsp;&nbsp;&nbsp;&nbsp;Ričarda su naročito opčinile tri fotografije. Prikazivale su vitke čamce aerodinamičkih krivina koji su sekli Cilindrično more; na jednoj fotografiji, ogromni talas se upravo obrušavao preko velikog broda. "Eto šta nam je potrebno", reče Ričard uzbuđeno Nikoli. "Kada bismo našli jedan takav, našim nevoljama došao bi kraj."
<BR>&nbsp;&nbsp;&nbsp;&nbsp;&nbsp;Pištanje nad njima nastavljalo se sa vrlo malo modulacije. Snop svetlosti kretao se sa slike na sliku u trenucima kada bi pištanje zastalo. Nikol i Ričard lako su zaključili da se nalaze u obilasku nekakvog muzeja, ali više ni u šta drugo nisu mogli biti sigurni. Nikol sede uza zid. "Imam mnogo nevolja sa svim ovim", reče ona. "Osećam da sam potpuno izgubila svaku kontrolu."
<BR>&nbsp;&nbsp;&nbsp;&nbsp;&nbsp;Ričard sede pokraj nje. "I ja", klimnu on. "A ja sam tek stigao u Njujork. Mogu da zamislim kako na tebe sve ovo deluje."
<BR>&nbsp;&nbsp;&nbsp;&nbsp;&nbsp;Jedan trenutak su ćutali. "Znaš li šta me najviše uznemiruje?" upita Nikol, pokušavajući da izrazi na nekakav način bespomoćnost koju je osećala. "Reč je o tome koliko sam malo shvatala i cenila sopstveno neznanje. Pre nego što sam pošla na ovo putovanje, mislila sam da poznajem opšte dimenzije odnosa između sopstvenog znanja i znanja čovečanstva. Ali ono što me obara na ovoj misiji jeste to koliko sićušno čitavo ljudsko znanje deluje u poređenju sa onim što bi se moglo doznati. Zamisli samo, zbir svega što ljudska bića znaju ili će ikad znati možda nije ništa više od beskonačno malog delića Enciklopedije galaktike..."
<BR>&nbsp;&nbsp;&nbsp;&nbsp;&nbsp;"To jeste zastrašujuće", prekide je Ričard oduševljeno. "I uzbudljivo u isti mah... Ponekad, kada se nađem u knjižari ili biblioteci, sveg me obuzmu stvari koje ne znam. Onda me zahvati snažna želja da pročitam sve knjige, jednu po jednu. Zamisli kako bi to bilo naći se u pravoj biblioteci, onoj koja sadrži znanje svih vrsta širom Vaseljene... Vrti mi se u glavi i od same pomisli na to."
<BR>&nbsp;&nbsp;&nbsp;&nbsp;&nbsp;Nikol mu se okrete i pljesnu sebe po nozi. "U redu, Ričarde", reče ona šaljivo, promenivši raspoloženje, "sada pošto smo ponovo utvrdili koliko smo glupi, šta dalje planiramo? Računam da smo već prešli dobar kilometar ovog tunela. Kuda ćemo poći odavde?"
<BR>&nbsp;&nbsp;&nbsp;&nbsp;&nbsp;"Predlažem da produžimo još petnaest minuta u istom smeru. Prema mom iskustvu, tuneli uvek nekud vode. Ukoliko ništa ne nađemo, okrenućemo se nazad."
<BR>&nbsp;&nbsp;&nbsp;&nbsp;&nbsp;Pomogao je Nikol da ustane i blago je zagrlio. "U redu, Niki", reče on i namignu. "Još pola milje napred."
<BR>&nbsp;&nbsp;&nbsp;&nbsp;&nbsp;Nikol se namršti i zavrte glavom. "Dvaput je dovoljno za jedan dan", reče ona i pruži ruku Ričardu.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
