<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>57. TROČLANA DRUŽINA
<P>&nbsp;&nbsp;&nbsp;&nbsp;&nbsp;Troje kosmonauta živo je razgovaralo duže od jednog sata. Bilo je toliko toga da se kaže. Kada je Nikol ispričala o užasu koji je iskusila kada je naišla na mrtvog Takagišija u jazbini oktopauka, O'Tul je na trenutak ćutao, a zatim je zavrteo glavom. "Ovde ima toliko neodgovorenih pitanja", reče on, zagledan u visoku tavanicu. "Jesi li ipak neblagonaklon, posle svega?" upita on retorički.
<BR>&nbsp;&nbsp;&nbsp;&nbsp;&nbsp;Ričard i Nikol stadoše da hvale generalovu odvažnost da ne unese kod za aktiviranje oružja. Oboje su bili zgroženi odlukom VEV-a da se uništi Rama. "Bespogovorno je neoprostivo upotrebiti nuklearno naoružanje protiv ovog broda", reče Nikol. "Ubeđena sam da on u osnovi nije neprijateljski raspoložen. I verujem da je Rama manevrisao da dođe do Zemlje zbog toga što ima određenu poruku za nas."
<BR>&nbsp;&nbsp;&nbsp;&nbsp;&nbsp;Ričard lako ukori Nikol zbog toga što je zasnovala svoje mišljenje više na osećanjima, nego na činjenicama. "Možda", uzvrati ona, "ali sada postoji i ozbiljna logička greška u toj odluci o uništenju. Konačno imamo čvrste dokaze da je ova letelica bila u vezi sa svojom prethodnicom. Postoje dobri razlozi za pretpostavku da je tamo negde napolju već i Rama III i da verovatno hita u ovom pravcu. Ukoliko ramanska flota jeste neprijateljski raspoložena, Zemlja nema načina da pobegne. Možemo uspeti da uništimo ovaj drugi svemirski brod - ali pri tom ćemo gotovo sigurno uzbuniti sledeću letelicu. Pošto je njihova tehnologija znatno naprednija od naše, ne bismo imali mogućnosti da preživimo njihov usredsređeni napad."
<BR>&nbsp;&nbsp;&nbsp;&nbsp;&nbsp;General O'Tul sa divljenjem pogleda Nikol. "To je izvanredna poenta", reče on. "Šteta što nisi mogla da uzmeš udela u raspravama pri MSA. Uopšte nam nije ni palo na pamet..."
<BR>&nbsp;&nbsp;&nbsp;&nbsp;&nbsp;"Kako bi bilo da nastavimo ovaj razgovor po povratku na 'Njutn'? upita Ričard iznenada. "Prema mom satu, za trideset minuta ponovo će biti mrak, a do tada nijedno od nas neće stići do vrha lifta. Ne želim da se vozim po mraku duže nego što je neophodno."
<BR>&nbsp;&nbsp;&nbsp;&nbsp;&nbsp;Svako od troje kosmonauta verovao je da napuštaju Ramu poslednji put. Dok su prolazili poslednji minuti razdoblja osvetljenosti, svako od njih napeto je gledao veličanstveni tuđinski predeo koji se protezao u daljinu. Za Nikol, preovađujuće osećanje bilo je ushićenje. Po prirodi oprezna u očekivanjima, sve do tog trenutka na prenosniku nije dopuštala sebi snažno zadoboljstvo proisteklo iz uverenosti da će ponovo držati u rukama svoju voljenu Ženevjev. Um joj je sada preplavila idilična lepota Bovoa i detaljno je zamišljala radost prizora ponovnog susreta sa svojim ocem i kćerkom. To bi se moglo odigrati već za nedelju ili deset dana, reče Niko sebi, puna iščekivanja. Do trenutka kada je stigla na vrh stepeništa, imala je teškoća da obuzda oduševljenje.
<BR>&nbsp;&nbsp;&nbsp;&nbsp;&nbsp;Dok se vozio, Majkl O'Tul je ponovo razmotrio odluku o aktiviranju. Kada se mrak spustio na Ramu, najednom i u predviđenom trenutku, on dovrši razvoj plana da obavesti Zemlju o svojoj odluci. Smesta će se javiti rukovodstvu MSA. Nikol i Ričard će ukratko izneti svoje priče, a potom će Nikol izložiti svoje razloge zbog kojih misli da bi uništenje Rame bilo 'neoprostivo'. O'Tul je bio ubeđen da će tada naređenje da aktivira oružje biti povučeno.
<BR>&nbsp;&nbsp;&nbsp;&nbsp;&nbsp;General upali svetiljku neposredno pre no što će njegovo sedište dosegnuti vrh stepeništa. Iskoračio je u bestežinsku okolinu i zaustavio se kraj Nikol. Sačekali su Ričarda, a onda su zajedno produžili oko prilazne rampe do prolaza transportera na rastojanju od samo stotinu metara. Kada se trojka ukrcala na transporter i pripremila da prođe kroz trup Rame do "Njutna", snop sa Ričardove svetiljke pade na veliki metalni objekat na strani prolaza. "Da li je to bomba?" upita on.
<BR>&nbsp;&nbsp;&nbsp;&nbsp;&nbsp;Nuklearno oružje zaista je podsećalo na predimenzionisani metak. Kako neobično, pomisli Nikol, uzdrhtavši kada je iznenada prođoše žmarci trnci. Razume se, mogla je biti bilo kog oblika. Pitam se kakva li je podsvesna aberacija nagnala konstruktore da izaberu baš to obličje...
<BR>&nbsp;&nbsp;&nbsp;&nbsp;&nbsp;"Ali kakva je ono čudna spravica na vrhu?" upita Ričard O'Tula.
<BR>&nbsp;&nbsp;&nbsp;&nbsp;&nbsp;General se namrgodi dok je zagledao nepoznati objekat obasjan snopom svetiljke. "Ne znam", priznade on. "Nikada je ranije nisam video." Sišao je sa transportera. Ričard i Nikol su ga sledili.
<BR>&nbsp;&nbsp;&nbsp;&nbsp;&nbsp;General O'Tul lagano priđe oružju i poče da proučava neobični dodatak učvršćen iznad numeričke tastature. Bila je to debela ploča, nešto veća od same tastature, pričvršćena zavrtnjima na uglovima uz bok oružja. Na donjoj stranu ploče, trenutno uvučeno, nalazilo se deset majušnih udaraljki - tako su bar izgedale O'Tulu. Pretpostavka se obistinila kada se nekoliko sekundi potom jedna udaraljka ispružila i pogodila broj "5" na tastaturi nekoliko centimetara niže. Posle "5" sledilo je velikom brzinom "7", a potom još osam brojeva pre nego što je zablistalo zeleno svetlo da označi uspešno dovršavanje prve dekade.
<BR>&nbsp;&nbsp;&nbsp;&nbsp;&nbsp;Posle nekoliko sekundi aparat unese još deset brojki i upali se novo zeleno svetlo. O'Tul se sledi od užasa. Moj Bože, pomisli on, pa to je moj kod! Nekako su ga provalili... Njegove panike nestade trenutak kasnije kada je, posle treće dekade brojki, crveno svetlo obznanilo da je učinjena greška.
<BR>&nbsp;&nbsp;&nbsp;&nbsp;&nbsp;"Očigledno su", uzvrati general O'Tul ubrzo potom na Ričardovo pitanje, "sklepali tu napravu da bi uneli kod u mom odsustvu. Ispravne su im samo prve dve dekade. Na trenutak sam se uplašio..." O'Tul zastade, svestan snažnih osećanja koja su se komešala u njemu.
<BR>&nbsp;&nbsp;&nbsp;&nbsp;&nbsp;"Mora da su pomislili da se nećeš vratiti", reče Nikol ubeđenim tonom.
<BR>&nbsp;&nbsp;&nbsp;&nbsp;&nbsp;"Ako su to učinili Hajlman i Jamanaka", odvrati O'Tul. "Razume se, ne možemo u potpunosti izostaviti mogućnost da su napravu ovde postavili tuđinci... ili možda čak bioti."
<BR>&nbsp;&nbsp;&nbsp;&nbsp;&nbsp;"Izuzetno malo verovatno", primeti Ričard. "Konstrukcija je previše gruba."
<BR>&nbsp;&nbsp;&nbsp;&nbsp;&nbsp;"U svakom slučaju", reče O'Tul i otvori ranac da izvadi alatke kojima će isključiti aparat, "nemam nameru da rizikujem."
<BR>&nbsp;&nbsp;&nbsp;&nbsp;&nbsp;Na "Njutnovom" kraju prolaza, O'Tul, Vejkfild i de Žardanova nađoše drugu bombu opremljenu istim uređajem. Trojka je najpre posmatrala kako ovaj otkucava probu koda - sa istim ishodom, greškom negde u trećoj dekadi - a zatim su onesposobili i njega. Posle toga su otvorili glavčinu i izišli iz Rame.
<BR>&nbsp;&nbsp;&nbsp;&nbsp;&nbsp;Niko ih nije pozdravio kada su kročili u vojni brod misije "Njutn". General O'Tul je pretpostavio da i admiral Hajlman i Jamanaka spavaju, pa je smesta otišao do njihovih kabina. Ionako je želeo da razgovara sa Hajlmanom nasamo. Ali ove dvojice nije bilo ni u njihovim kabinama. Zapravo, nije im bilo potrebno mnogo vremena da ustanove da dvojice kosmonauta nema nigde u srazmerno maloj oblasti za život i rad na vojnom brodu.
<BR>&nbsp;&nbsp;&nbsp;&nbsp;&nbsp;Pretraga skladišne oblasti u stražnjem delu broda takođe je bila uzaludna. Međutim, trojka otkri da nema jedne od kapsula za izlazak iz letelice. To otkriće otvorilo je novu grupu zbunjujućih pitanja. Gde su Hajlman i Jamanaka mogli poći u kapsuli? I zašto su prekršili osnovno pravilo projekta da na "Njutnu" mora uvek da ostane bar jedan član posade?
<BR>&nbsp;&nbsp;&nbsp;&nbsp;&nbsp;Troje kosmonauta bilo je zbunjeno kada su se vratili u kontrolni centar da rasprave moguće smerove svog delovanja. O'Tul je prvi pomenuo zloduha prljave igre. "Mislite li da su se ti oktopauci, ili čak i bioti, mogli uvući na brod? Na kraju krajeva, nije teško ući na 'Njutna' ukoliko nije u modu za samozaštitu."
<BR>&nbsp;&nbsp;&nbsp;&nbsp;&nbsp;Niko nije želeo da izrazi ono što su sve troje mislili. Ukoliko je neko ili nešto zarobilo ili pobilo njihovu dvojicu kolega na brodu, onda je to još moglo biti u okolini, a tada bi i oni sami bili ugroženi...
<BR>&nbsp;&nbsp;&nbsp;&nbsp;&nbsp;"Zašto ne pozovemo Zemlju i objavimo da smo živi?" reče Ričard i prekide tišinu.
<BR>&nbsp;&nbsp;&nbsp;&nbsp;&nbsp;General O'Tul se nasmeši. "Sjajna ideja." On priđe do konzole kontrolnog centra i uključi ploču. Na velikom ekranu pojavi se standardni status sistema. "Čudno", primeti general. "Prema ovome, trenutno nemamo video vezu sa Zemljom. Samo telemetriju najniže brzine. Zbog čega bi konfiguracija sistema za obradu podataka bila izmenjena?"
<BR>&nbsp;&nbsp;&nbsp;&nbsp;&nbsp;Ubacio je jednostavnu skupinu komandi da bi uspostavio normalnu višekanalnu vezu velike brzine sa Zemljom. Roj poruka greške pojavi se na ekranu. "Šta je ovo, do đavola?" uskliknu Ričard. "Izgleda kao da je video sistem mrtav." On se okrete O'Tulu. "Ovo je tvoja specijalnost, generale. Šta misliš da sve ovo znači?"
<BR>&nbsp;&nbsp;&nbsp;&nbsp;&nbsp;General O'Tul bio je veoma ozbiljan. "Ne dopada mi se to, Ričarde. Ovoliko grešaka video sam samo jednom ranije - tokom jedne do naših ranih simulacija, kada je neki zvekan zaboravio da učita komunikacioni softver. Mora biti da imamo veliki otkaz softvera. Verovatnoća toliko mnogo hardverskih grešaka za tako kratko vreme praktično je ravna nula."
<BR>&nbsp;&nbsp;&nbsp;&nbsp;&nbsp;Ričard predloži da O'Tul podvrgne video komunikacioni softver standardnoj samoproveri. Tokom testiranja, dijagnostički nalaz iz printera javio je da su baferi greške u algoritmu za samotestiranje već prepunjeni kada je bilo završeno manje od jednog postotka procedure. "Znači vidkom-softver je nepobitno otišao do đavola", reče Ričard, analizirajući dijagnostičke podatke. On unese nekoliko naredbi. "Biće potrebno podosta vremena da se ovo sredi."
<BR>&nbsp;&nbsp;&nbsp;&nbsp;&nbsp;"Samo trenutak", prekide ga Nikol. "Kako bi bilo da najpre pokušamo da razaberemo izvestan smisao u svim ovim novim informacijama pre nego što se latimo nekog određenog zadatka?" Dva muškarca prestadoše sa onim što su radili i sačekaše da ona produži. "Na brodu nema Hajlmana, Jamanake i jedne kapsule", reče Nikol, lagano koračajući po kontrolnom centru, "a neko je pokušao da automatski aktivira dve nuklearne bombe u prolazu. U međuvremenu, iznenada je pomahnitao vidkom-softver, pošto je prethodno ispravno funkcionisao stotinama dana - računajući i pretpoletne simulacije. Ima li ijedan od vas neko razumno objašnjenje za sve to?"
<BR>&nbsp;&nbsp;&nbsp;&nbsp;&nbsp;Nastala je duga tišina. "Pretpostavka generala O'Tula da je reč o neprijateljskoj invaziji moglo bi da prođe", reče najzad Ričard. "Hajlman i Jamanaka možda su pobegli da se spasu, a tuđinci su mogli namerno da udese softver."
<BR>&nbsp;&nbsp;&nbsp;&nbsp;&nbsp;Nikol nije bila ubeđena. "Ništa što sam do sada videla ne nagoveštava da su ma kakvu tuđinci, pa makar i bioti, kada je već o tome reč, dospeli unutar 'Njutna'. Ukoliko ne otkrijemo neke dokaze..."
<BR>&nbsp;&nbsp;&nbsp;&nbsp;&nbsp;"Možda su Hajlman i Jamanaka pokušavali da provale generalov kod", primetii Vejkfild, "pa su se uplašili..."
<BR>&nbsp;&nbsp;&nbsp;&nbsp;&nbsp;"Stop. Stop", uzviknu Nikol iznenada. "Nešto se dešava sa ekranom." Dva muškarca okrenuše se upravo na vreme da vide kako se na monitoru materijalizuje lice admirala Ota Hajlmana.
<BR>&nbsp;&nbsp;&nbsp;&nbsp;&nbsp;"Zdravo, generale O'Tule", reče Hajlman uz osmeh sa velikog ekrana. "Ovu video traku aktivirao je tvoj ulazak u 'Njutnovu' vazdušnu komoru. Kosmonaut Jamanaka i ja pripremili smo je neposredno pre nego što smo se otisnuli u jednoj kapsuli tri sata pre S-9 dana. Naređeno nam je da se evakuišemo manje od jednog sata pošto si ti krenuo da istražuješ Ramu. Odugovlačili smo koliko god smo mogli, ali smo na kraju morali da poslušamo naređenje.
<BR>&nbsp;&nbsp;&nbsp;&nbsp;&nbsp;Naređenja za tebe jednostavna su i neposredna. Treba da uneseš svoj aktivacioni kod u dva oružja u prolazu za transportere, kao i u tri preostala na doku. Zatim treba da pođeš u poslednjoj kapsuli ne više od osam sati posle toga. Nemoj da se brineš zbog elektronskih naprava koje funkcionišu na dve bombe unutar Raminog trupa. Vojni štab je naredio da ih postavimo kako bismo isprobali jednu novu, strogo povertljivu tehniku za dešifrovanje. Otkrićeš da ih je lako onesposobiti kleštima i/ili makazama za sečenje žice.
<BR>&nbsp;&nbsp;&nbsp;&nbsp;&nbsp;Dopunski pogonski sistem za slučaj opasnosti dodat je na kapsulu, a njen softver programiran je da je odvede na bezbedan položaj, gde ćeš se sastati sa tegljačem MSA. Treba samo da uneseš tačno vreme polaska. Međutim, moram naglasiti da su novi algoritmi za navigaciju kapsulom valjani samo ukoliko napustiš 'Njutna' pre S-6 dana. Posle tog vremena, rečeno mi je da parametri za navođenje postaju sve manje pouzdani i da će biti gotovo nemoguće izvesti spasavanje."
<BR>&nbsp;&nbsp;&nbsp;&nbsp;&nbsp;Nastala je kratka pauza u Hajlmanovoj poruci, a glas mu poprimi oštriji ton hitnje. "Nemoj više traćiti vreme, Majkl. Aktiviraj oružje i pođi pravo u kapsulu. Već smo je snabdeli hranom i drugim stvarima koje će ti biti neophodne... Srećno na putu kući. Vidimo se na Zemlji."
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
