<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60. POVRATAK U RAMU
<P>&nbsp;&nbsp;&nbsp;&nbsp;&nbsp;Ne mogu da poverujem da ovo činim, reče Nikol sebi dok je transporterom prenosila poslednji tovar zaliha do lifta za teške terete na vrhu stepeništa Beta. U Ramije bio mrak. Snop njene svetiljke blistao je prema crnoj praznini.
<BR>&nbsp;&nbsp;&nbsp;&nbsp;&nbsp;San je bio tako neverovatno uverljiv da je Nikol bila potpuno rastrojena više od pet minuta pošto se probudila. Čak i sada, skoro dva sata kasnije, kada bi zatvorila oči, Nikol je savršeno jasno mogla da vidi Omehovo lice i da čuje njegov magični glas kako zapeva reči. Nadam se da se Ričard neće probuditi pre nego što odem, pomisli Nikol. Nikada ne bi mogao da razume.
<BR>&nbsp;&nbsp;&nbsp;&nbsp;&nbsp;Vratila se do transportera i poslednji put krenula kroz trup do "Njutna". Već trideset minuta pokušavala je da sroči oproštajnu poruku, ali sada kada je trenutak došao, Nikol je bila uplašena. "Dragi Majkl i najdraži Ričarde", nameravala je da počne, "sinoć sam imala najuverljviji san svoga života. Stari poglavica Senufoa pojavio se preda mnom i rekao mi da je moja sudbina sa Ramom."
<BR>&nbsp;&nbsp;&nbsp;&nbsp;&nbsp;Nikol prođe kroz vazdušnu komoru i uđe u kontrolni centar. Sela je pred kameru i pročistila glas. Ovo je smešno, pomisli ona neposredno pre nego što će upaliti svetla. Mora da sam poludela. Ali silina Omehove slike u njenom umu smirivala je sve te sumnje u poslednji čas. Nekoliko trenutaka potom nastavila je poslednju poruku prijateljima.
<BR>&nbsp;&nbsp;&nbsp;&nbsp;&nbsp;"Nema načina da u ovom kratkom oproštaju objasnim važnost Omeha i afričkog nasleđa u mom životu. Majkl, Ričard ti može ispričati neke od priča Senufoa dok vas dvojica budete leteli kući na Zemlju. Biće dovoljno ako kažem da me stari šaman nikada nije odveo na pogrešan trag. Dobro znam da glasovi u snu nisu stvarni i da najverovatnije predstavljaju tvorevine podsvesti spavača, ali sam ipak odlučila da sledim uputstvo koje mi je Omeh dao.
<BR>&nbsp;&nbsp;&nbsp;&nbsp;&nbsp;Nameravam da učinim sve što je u mojoj moći da upozorim Ramu da dolaze nuklearni projektili. Ne znam kako ću to ostvariti, ali imaću na raspolaganju nekoliko sati za planiranje, dok budem sklapala jedrilicu da pređem Cilindrično more. Sećam se, Ričarde, naših rasprava o komandama sa tastature koje možda vode do više hijerarhije...
<BR>&nbsp;&nbsp;&nbsp;&nbsp;&nbsp;Izuzetno mi je teško da ovako kažem zbogom i sasvim sam svesna da je ovo bedna zamena za poslednji zagrljaj. Ali da ste vas dvojica budni, nikada me ne biste pustili da se vratim u Ramu... Volim te, Ričarde, ne sumnjaj u to ni na trenutak. Znam da je to malo verovatno, ali možda ćemo se nekako, jednog dana, sjediniti na nekom drugom mestu. Obećavam ti da, ako preživim da rodim dete, nikada neću prestati da mu govorim o inteligenciji, domišljatosti i osećajnosti njegovog oca.
<BR>&nbsp;&nbsp;&nbsp;&nbsp;&nbsp;Imam poslednju molbu. Ukoliko se desi da bilo ko od vas dvojice bezbedno stigne do Zemlje, molim vas da objasnite Ženevjev šta mi se dogodilo. Ispričajte joj čitavu priču, o snu, o bočici i viziji i o Porou kada sam bila dete. I recite joj da sam je volela svim srcem."
<BR>&nbsp;&nbsp;&nbsp;&nbsp;&nbsp;Suze su se slivale niz Nikoline obraze kada je završila poruku. Ustala je i premotala traku na početak. Pustila ju je na jedan minut, da bi bila sigurna da je dobro snimljena, a zatim je otišla do vazdušne komore. Bože, pomisli ona dok je stavljala šlem, pa ja ću to stvarno učiniti.
<BR>&nbsp;&nbsp;&nbsp;&nbsp;&nbsp;Tokom sablasnog spuštanja niz prenosnik po mraku, Nikol je silno strepela zbog odluke da se vrati. Samo joj je izuzetna samodisciplina omogućavala da odagna strahove koji su se zadržali u njoj. Kada se popela u rover i povezla ga prema Cilindičnom moru, Nikol poče da razmišlja kako da stupi u vezu sa inteligencijom koja vodi Ramu. U svakom slučaju ću koristiti slike, reče ona sebi, i gde god je moguće precizni jezik nauke. Toliko sam naučila od Ričarda.
<BR>&nbsp;&nbsp;&nbsp;&nbsp;&nbsp;Pomisao na Ričarda nanovo joj razbudi strahove. Misliće da sam ga napustila, brinula se ona. A kako uopšte i mogu očekivati da misli drugačije? Nikol se priseti turobnih prvih dana svoje trudnoće sa Ženevjev i koliko je bila usamljena zato što nije imala nikoga s kime bi podelila osećanja. Ponovo je osetila snažan poriv da se okrene i napusti Ramu. Njeno premišljanje prekinuto je spektakularnim nadolaskom svetlosti. Zora je ponovo svanula u Rami. Kao i ranije, Nikol opčini prizor oko nje. Nema ničega nalik ovome u čitavoj Vaseljeni.
<BR>&nbsp;&nbsp;&nbsp;&nbsp;&nbsp;Kada je stigla do onoga što je bilo logorište Beta, najpre je pronašla jedrilicu i počela da je raspakuje. Stajala je zapakovana na dnu velikom skladišnog kontejnera. Bila je u dobrom stanju. Rad na sastavljanju jedrilice sprečavao je Nikol da previše razmišlja o odluci da napusti "Njutna". Mehaničarsko sklapanje nije bilo njena najjača strana. Jednom je počela gotovo da očajava kada je bila prinuđena da rastavi veliki sklop za koga joj je prethodno bilo potrebno deset minuta da bi ga uopšte sastavila. Čitava vežba podsećala ju je na nekoliko nervirajućih badnjih večeri u Bovoau kada su ona i Pjer radili gotovo čitave noći da bi sklopili Ženevjevine nove igračke. Trebalo bi da postoji zakon koji bi obavezivao prodavnice da prodaju samo sklopljene igračke, progunđa Nikol uz osmeh dok se borila sa uputstvima za jedrilicu.
<BR>&nbsp;&nbsp;&nbsp;&nbsp;&nbsp;Nikol odnese trup jedrilice niz stepenice i stavi ga pokraj vode. Sve veće podstrukture sklopila je na litici iznad tog mesta, gde je svetlo bilo jače. Bila je toliko obuzeta poslom da nije čula korake sve dok se nisu sasvim približili. Kada se Nikol, koja je radila na kolenima, okrenula na desno i ugledala kako joj se nešto primiče iz velike blizine, prestravila se toliko da joj je srce gotovo stalo.
<BR>&nbsp;&nbsp;&nbsp;&nbsp;&nbsp;Nekoliko trenutaka potom ona i Ričard ljubili su se i grlili. "I O'Tul dolazi", reče on, sede pokraj Nikol i smesta poče da sastavlja jedrilicu. "Najpre, kada sam mu objasnio da neću da idem bez tebe, da mi život koji bih imao na Zemlji ne bi značio ništa bez tebe, rekao mi je da smo i ti i ja šašavi. Ali kada smo porazgovarali i kada sam mu objasnio da mislim kako postoji pristojna verovatnoća da uzbunimo Ramance, odlučio je da radije provede svoje poslednje sate sa nama nego da reskira samotnu i bolnu smrt u kapsuli."
<BR>&nbsp;&nbsp;&nbsp;&nbsp;&nbsp;"Ali učinilo mi se da si rekao da bi to trebalo da bude bezbedno putovanje za jednog putnika?"
<BR>&nbsp;&nbsp;&nbsp;&nbsp;&nbsp;"Nije to sasvim jasno. Softver učitan u kapsulu je prava mora. Prema programiranju vidi se da je sve urađeno na brzinu. A i kako je moglo da se valjano proveri? Sam O'Tul imao bi, doduše, bolje izglede nego nas dvoje zajedno... ali upamti, suočio bi se sa ozbiljnim problemima posle svog dolaska na Zemlju. Ta priča o prekom sudu nije bila mlaćenje prazne slame."
<BR>&nbsp;&nbsp;&nbsp;&nbsp;&nbsp;"Ne mislim da se Majkl plašio prekog suda. Možda bi poželeo da poštedi porodicu, ali..."
<BR>&nbsp;&nbsp;&nbsp;&nbsp;&nbsp;Povik iz daljine prekide im razgovor. General O'Tul mahao im je iz rovera koji im se približavao. "Ali ne shvatam", reče Nikol, "kako je uspeo da stigne ovamo tako brzo. Ti nisi ovamo došao peške, zar ne?"
<BR>&nbsp;&nbsp;&nbsp;&nbsp;&nbsp;Ričard se nasmeja. "Razume se da nisam. Ostavio sam markerni pedajnik u podnožju prenosnika. Kada sam stigao u Betu i video da si izvadila jedrilicu i njene delove, poslao sam rover nazad automatskim upravljanjem."
<BR>&nbsp;&nbsp;&nbsp;&nbsp;&nbsp;"To je bilo vrlo hrabro", reče Nikol. "A šta bi bilo da sam digla jedro tokom dodatnog vremena koje ti je bilo potrebno da me nađeš pešice?"
<BR>&nbsp;&nbsp;&nbsp;&nbsp;&nbsp;Ričard proviri preko ruba litice prema trupu jedrilice pored vode. "U stvari, bila si bolja nego što sam očekivao", reče on, zadirkujući je. "Završila bi za jedno sat ili dva."
<BR>&nbsp;&nbsp;&nbsp;&nbsp;&nbsp;Dohvatio je Nikol za ruke kada je pokušala da ga udari.
<BR>&nbsp;&nbsp;&nbsp;&nbsp;&nbsp;General O'Tul je bio jedini moreplovac sa iskustvom između njih troje. Ubrzo pošto su stigli do sredine puta preko Cilindričnog mora, on dade Ričardu da drži veslo kao moguće oružje za slučaj da dve ajkule-biota koje su ih pratile odluče da ih napadnu. "Nije baš Marblhed ili Kejp", reče O'Tul dok je gledao prema Njujorku, "ali je nepobitno zanimljivo jedrenje."
<BR>&nbsp;&nbsp;&nbsp;&nbsp;&nbsp;Tokom putovanja, Ričard je bezuspešno pokušavao da ubedi uznemirenu Nikol da je malo verovatno da će ih bioti-ajkule napasti. "Na kraju krajeva", reče joj on, "uopšte nisu ometale čamce tokom prve ramanske ekspedicije. Mora da su me napale zbog nečeg posebnog u konstrukciji naših novih motornih čamaca."
<BR>&nbsp;&nbsp;&nbsp;&nbsp;&nbsp;"Kako možeš da budeš tako siguran?" upita Nikol, nelagodno gledajući sive senke u vodi pokraj njih. "Ako neće da nas napadnu, zašto nas toliko dugo prate?"
<BR>&nbsp;&nbsp;&nbsp;&nbsp;&nbsp;"Izazivamo njihovu radoznalost, to je sve", odvrati Ričard. Pa ipak, napeo se kada se jedna senka iznenada ustremila prema čamcu. Biot-ajkula, međutim, nestade ispod njega i pridruži se svom sadrugu sa druge strane. "Vidiš", reče on i popusti stisak na veslu, "rekoh ti da nema razloga za brigu."
<BR>&nbsp;&nbsp;&nbsp;&nbsp;&nbsp;Usidrili su jedrilicu pokraj Njujorka pre nego što su se uspeli uz obližnje stepenište. Budući da general O'Tul nikada ranije nije bio u Njujorku, a prirodno je bio radoznao povodom onoga što je viđao, Ričard pođe napred da počne da radi sa kompjuterom, dok je Nikol povela O'Tula u kratki obilazak.
<BR>&nbsp;&nbsp;&nbsp;&nbsp;&nbsp;U vreme kada su Nikol i general stigli u Belu sobu, Ričard je već bio u prilici da ih izvesti o napretku. "Pretpostavka mi je bila ispravna", reče on samo nekoliko sekundi pošto mu se njih dvoje pridružilo. "Prilično sam siguran da sada imam pristup čitavoj listi senzora. Mora biti da na brodu imaju radar ili njegov ekvivalent. Dok budem pokušavao da ga nađem, kako bi bilo da vas dvoje pokušate da napravite mrežni dijagram kojim bismo preneli svoje upozorenje. Upamtite, neka bude jednostavno. Verovatno nemamo više od dvadeset četiri časa do nailaska prvog projektila.
<BR>&nbsp;&nbsp;&nbsp;&nbsp;&nbsp;Dvadeset četiri časa, reče Nikol sebi. Još jedan dan. Bacila je pogled na Ričarda, koji je radio za tastaturom, a zatim na generala O'Tula, koji je posmatrao crne predmete što su i dalje stajali nabacani u jednom uglu. Nikolino trenutno osećanje naklonosti prema dvojici muškaraca brzo je presečeno oštrim naletom straha. Realnost njihovog usuda svu je obuze. Hoćemo li svi izginuti sutra? - upita se ona.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
