<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. EKSTRAPOLACIJA
<P>&nbsp;&nbsp;&nbsp;&nbsp;&nbsp;Nikol završi sa ručkom od presovanog pačjeg mesa, obnovljenog prokelja i krompir pirea. Ostali kosmonauti su još jeli i za dugačkim stolom je privremeno vladala tišina. U uglu kraj ulaza jedan monitor pratio je položaj rakolikih biota. Kretanje im se nije promenilo. Odraz koji je prikazivao rakove kretao se jednim smerom nešto više od deset minuta, a zatim bi se okrenuo unazad.
<BR>&nbsp;&nbsp;&nbsp;&nbsp;&nbsp;"Šta biva kada završe parcelu?" upita se Ričard Vejkfild. Gledao je kompjutersku mapu oblasti okačenu o privremenu oglasnu tablu.
<BR>&nbsp;&nbsp;&nbsp;&nbsp;&nbsp;"Poslednji put su išli jednom od tih staza između odeljaka šahovnice sve dok nisu stigli do rupe", odvrati Franćeska sa drugog kraja stola. "Onda su bacili đubre u nju. Nisu uzeli ništa na ovoj novoj teritoriji, tako da možemo samo da nagađamo šta će raditi kada završe."
<BR>&nbsp;&nbsp;&nbsp;&nbsp;&nbsp;"Svi su ubeđeni da su naši bioti u stvari đubretari?"
<BR>&nbsp;&nbsp;&nbsp;&nbsp;&nbsp;"Dokazi su prilično jaki", reče Dejvid Braun. "Verovalo se da je slični usamljeni biot u obliku raka na koga je naišao Džimi Pak u prvom Rami takođe bio sakupljač đubreta."
<BR>&nbsp;&nbsp;&nbsp;&nbsp;&nbsp;"Laskamo sebi", umeša se Šigeru Takagiši. Dovršio je žvakanje poslednjeg zalogaja i progutao ga. "Dr Braun je lično bio onaj koji je prvi rekao da je malo verovatno da bismo mi, ljudi, ikada mogli shvatiti svrhu Rame. Naš trenutni razgovor me podseća na onu staru hindu poslovicu o slepcima koji su opipavali slona. Svi su ga opisivali drugačije, jer je svako dodirnuo samo mali deo životinje. Nijedan od njih nije bio u pravu."
<BR>&nbsp;&nbsp;&nbsp;&nbsp;&nbsp;"Ti ne smatraš da naši rakovi rade za Raminu službu za održavanje ćistoće?" upita Janoš Tabori.
<BR>&nbsp;&nbsp;&nbsp;&nbsp;&nbsp;"Nisam to rekao", odvrati Takagiši. "Samo sam nagovestio da je tašto od nas što tako brzo zaključujemo da tih šest stvorenja nemaju druge svrhe osim čišćenja smeća. Naši osmatrački podaci su bolno neodgovarajući."
<BR>&nbsp;&nbsp;&nbsp;&nbsp;&nbsp;"Ponekad je neophodno ekstrapolisati", uključio se dr Braun iznervirano u razgovor, "čak i spekulisati na minimalnim količinama podataka. Sam znaš da se nova nauka zasniva na maksimumu verovatnoće, a ne na sigurnosti."
<BR>&nbsp;&nbsp;&nbsp;&nbsp;&nbsp;"Pre nego što se uključimo u neku ezoteričnu raspravu o nauci i njenoj metodologiji", prekide ih Janoš sa osmehom, "imam predlog za takmičenje za sve vas." Ustao je sa svoga mesta. "Zapravo, to je prvobitno bila Ričardova ideja, ali sam ja smislio kako da je pretvorimo u igru. Stvar stoji u vezi sa svetlom."
<BR>&nbsp;&nbsp;&nbsp;&nbsp;&nbsp;Janoš brzo otpi malo vode iz čaše. "Otkako smo došli ovamo u zemlju Ramaniju", započeo je formalno, "bilo je tri prelazna stadijuma u stanju osvetljenosti."
<BR>&nbsp;&nbsp;&nbsp;&nbsp;&nbsp;"Buu. Ua", povika Vejkfild. Janoš se nasmeja.
<BR>&nbsp;&nbsp;&nbsp;&nbsp;&nbsp;"U redu, momci", produži zatim mali Mađar na svoj uobičajeni, nemarni način, "u čemu je fazon sa svetlima? Uključila su se, ugasila, a sada se ponovo uključila. Šta će se desiti u budućnosti? Predlažem da napravimo kladionicu i uložimo, recimo, po dvadeset maraka po glavi. Svako od nas će dati predviđanje o ponašanju rasvete tokom ostatka misije, a onaj ko bude najbliži pokupiće šnjur."
<BR>&nbsp;&nbsp;&nbsp;&nbsp;&nbsp;"Ko će da odredi pobednika?" upita Redži Vilson sanjivo. Tokom prethodnog časa zevnuo je nekoliko puta. "I pored upečatljive skupine mozgova za ovim stolom, ne čini mi se da je iko uspeo da provali Ramu. Ja lično verujem da svetla neće slediti nikakvu pravilnost. Paliće se i gasiti nasumce da bismo i dalje nagađali."
<BR>&nbsp;&nbsp;&nbsp;&nbsp;&nbsp;"Zapiši to i pošalji modemom do generala O'Tula. Ričard i ja smo se složili da će on biti savršen sudija. Kada misija bude gotova, on će uporediti predviđanja sa stvarnošću i neko će da zaradi srećnu večeru za dvoje."
<BR>&nbsp;&nbsp;&nbsp;&nbsp;&nbsp;Dr Dejvid Braun odgurnu stolicu od stola. "Jesi li završio sa svojom igrom, Tabori?" pitao je. "Ako jesi", dodade on, ne čekajući na odgovor, "možda bismo mogli da raščistimo ovaj rusvaj od ručka i da krenemo po planu."
<BR>&nbsp;&nbsp;&nbsp;&nbsp;&nbsp;"Hej, šefe", odvrati Janoš, "samo pokušavam da malo olabavim stvari. Svi su postali napeti..."
<BR>&nbsp;&nbsp;&nbsp;&nbsp;&nbsp;Braun izađe iz kućice pre nego što je kosmonaut Tabori završio rečenicu.
<BR>&nbsp;&nbsp;&nbsp;&nbsp;&nbsp;"Šta ga grize?" upita Ričard Franćesku.
<BR>&nbsp;&nbsp;&nbsp;&nbsp;&nbsp;"Izgleda mi da je napet zbog lova", odgovori Franćeska. "Loše je raspoložen još od jutros. Možda ga je pritisla odgovornost."
<BR>&nbsp;&nbsp;&nbsp;&nbsp;&nbsp;"A možda je tupadžija", reče Vilson. I on se digao na noge. "Odoh ja da odremam."
<BR>&nbsp;&nbsp;&nbsp;&nbsp;&nbsp;Dok je Vilson izlazio iz prostrane kućice, Nikol se seti da je želela da proveri svima biometrijska očitavanja pre lova. Bio je to prilično jednostavan zadatak. Bilo joj je potrebno samo da stane blizu svakog kosmonauta tokom nekih petdeset pet sekundi i da potom očita kritične podatke na monitoru. Ukoliko nije bilo podataka u fajlovima upozorenja, čitava procedura se tu okončavala. Na ovoj proveri svi su bili čisti, uključujući i Takagišija. "Lepo ide", reče Nikol vrlo tiho svome japanskom kolegi.
<BR>&nbsp;&nbsp;&nbsp;&nbsp;&nbsp;Izišla je da potraži Dejvida Brauna i Redžija Vilsona. Kućica dr Brauna nalazila se na daljem kraju logorišta. Poput svih ostalih pojedinačnih staništa, njegova kućica podsećala je na visoki, uski šepir spušten na zemlju. Sve kućice bile su beličaste, visoke oko dva i po metra, sa kružnom osnovom od nešto manje od dva metra u prečniku. Napravljene su od superlakih, savitljivih materijala koji su objedinjavali jednostavno pakovanje i skladištenje sa izuzetnom snagom. Nikol je zapazila da kućice pomalo podsećaju na vigvame američkih indijanaca.
<BR>&nbsp;&nbsp;&nbsp;&nbsp;&nbsp;Dejvid Braun je bio u svojoj kućici, sedeći prekrštenih nogu na tlu ispred prenosnog kompjuterskog monitora. Na ekranu je bio tekst iz poglavlja o biotima u Takagišijevom Atlasu Rame. "Izvini, dr Braune", reče Nikol kada je promolila glavu kroz vrata.
<BR>&nbsp;&nbsp;&nbsp;&nbsp;&nbsp;"Da", reče on, "šta je?" Nije ni pokušao da prikrije ozlojeđenost zbog prekida.
<BR>&nbsp;&nbsp;&nbsp;&nbsp;&nbsp;"Treba da proverim tvoje biometrijske podatke", reče Nikol. "Nisi sniman još od prvog izlaza."
<BR>&nbsp;&nbsp;&nbsp;&nbsp;&nbsp;Braun joj uputi iznerviran pogled. Nikol se ne pomeri. Amerikanac sleže ramenima, napola zagrokta i ponovo se okrenu monitoru. Nikol je klekla pored njega i aktivirala skener.
<BR>&nbsp;&nbsp;&nbsp;&nbsp;&nbsp;"U kućici sa zalihama ima stolica na sklapanje", ponudi Nikol kada se dr Braun nelagodno promeškoljio na tlu. On nije obraćao pažnju na njenu primedbu. Zbog čega je tako grub prema meni? - zateče Nikol sebe kako se pita. Da li je to zbog onog izveštaja o Vilsonu i njemu? Ne - odgovori ona na sopstveno pitanje. To je zbog toga što nikada nisam bila odgovarajuće ponizna.
<BR>&nbsp;&nbsp;&nbsp;&nbsp;&nbsp;Podaci počeše da se pojavljuju na Nikolinom ekranu. Ona pažljivo otkuca nekoliko veličina koje su omogućavale prikazivanje upozoravajućih podataka. "Krvni pritisak ti je bio previsok tokom dugih intervala uglavnom tokom poslednja sedamdeset dva sata, uključujući skoro čitav današnji dan", reče ona bez osećanja. "Ta vrsta pravilnosti je obično povezana sa stresom."
<BR>&nbsp;&nbsp;&nbsp;&nbsp;&nbsp;Dr Braun prestade da čita o biotima i okrenu lice prema sanitetskom oficiru. Zagledao se u prikazane podatke bez razumevanja. "Ovaj dijagram govori o amplitudi i trajanju tvojih iskakanja iz dozvoljenih granica", reče Nikol, pokazujući na ekran. "Nijedno od tih zasebnih pojavljivanja samo za sebe ne bi bilo ozbiljno. Ali ukupni oblik je razlog za zabrinutost."
<BR>&nbsp;&nbsp;&nbsp;&nbsp;&nbsp;"Bio sam pod određenim pritiskom", progunđa on, gledajući kako Nikol poziva druge prikaze koji su potvrđivali njenu prvobitnu tvrdnju. Mnogi Braunovi fajlovi upozorenja izlazili su iz zadatih granice.
<BR>&nbsp;&nbsp;&nbsp;&nbsp;&nbsp;Svetlosti su neprekidno treptale na njenom monitoru. "Kakav je najgori scenario?" zanimalo ga je.
<BR>&nbsp;&nbsp;&nbsp;&nbsp;&nbsp;Nikol odmeri svog pacijenta. "Kap sa paralizom ili smrću", odvratila je. "Ukuliko stanje ostane isto ili se pogorša."
<BR>&nbsp;&nbsp;&nbsp;&nbsp;&nbsp;Zviznuo je. "Šta treba da učinim?"
<BR>&nbsp;&nbsp;&nbsp;&nbsp;&nbsp;"Najpre", odgovori ona, "treba da počneš više da spavaš. Tvoj metabolički profil pokazuje da si od smrti generala Borzova ukupno sakupio jedanaest časova valjanog odmora. Zbog čega mi nisu rekao da imaš problema sa nesanicom?"
<BR>&nbsp;&nbsp;&nbsp;&nbsp;&nbsp;"Mislio sam da je reč samo o uzbuđenju. Jedne noći sam čak popio pilulu za spavanje i nije delovala."
<BR>&nbsp;&nbsp;&nbsp;&nbsp;&nbsp;Nikoline veđe se nabraše. "Ne sećam se da sam ti dala pilule za spavanje."
<BR>&nbsp;&nbsp;&nbsp;&nbsp;&nbsp;Dr Braun se nasmeši. "Sranje", reče on, "zaboravio sam da ti kažem. Razgovarao sam sa Franćeskom Sabatini o svojoj nesanici jedne noći i ona mi je ponudila pilulu. Uzeo sam je bez razmišljanja."
<BR>&nbsp;&nbsp;&nbsp;&nbsp;&nbsp;"Koje noći je to bilo?" upita Nikol. Ponovo je promenila prikazivanje na monitoru i uzela još podataka iz memorijskih skladišta.
<BR>&nbsp;&nbsp;&nbsp;&nbsp;&nbsp;"Nisam siguran", reče dr Braun posle izvesnog oklevanja. "Mislim da je bilo..."
<BR>&nbsp;&nbsp;&nbsp;&nbsp;&nbsp;"Ah, evo ga", reče Nikol. "Vidim ga u hemijskoj analizi. Bilo je to trećeg marta, drugu noć posle Borzovljeve smrti. Dan kada ste ti i Hajlman izabrani kao združeni zapovednici. Sudeći po prekidu u ovim spektrometrijskim podacima, pretpostavljam da si uzeo jednu tabletu medvila."
<BR>&nbsp;&nbsp;&nbsp;&nbsp;&nbsp;"To vidiš iz mojih biometrijskih podataka?"
<BR>&nbsp;&nbsp;&nbsp;&nbsp;&nbsp;"Ne baš", nasmeši se Nikol. "Tumačenje nije jednoznačno. Kako si ono rekao tokom ručka? Ponekad je potrebno ekstrapolisati... i spekulisati."
<BR>&nbsp;&nbsp;&nbsp;&nbsp;&nbsp;Oči im se na trenutak sretoše. Da li bi to mogao biti strah? - upita se Nikol kada je pokušala da protumači ono što je razabrala u njegovom pogledu. Dr Braun skrenu pogled. "Hvala ti, doktore de Žardan", reče on kruto, "na izveštaju o mom krvnom pritisku. Pokušaću da se opustim i da se naspavam. I izvinjavam se što te nisam obavestio o tome da sam uzeo pilulu." Otpustio ju je pokretom ruke.
<BR>&nbsp;&nbsp;&nbsp;&nbsp;&nbsp;Nikol zausti da se pobuni protiv otpuštanja, ali odluči da to ne učini. Ionako ne bi poslušao moj savet, reče ona sebi dok je koračala prema Vilsonovoj kućici. A krvni pritisak mu u svakom slučaju nije opasno visok. Pomislila je o poslednja dva napeta minuta njihovog razgovora, pošto je zapanjila dr Brauna time što je tačno pogodila tip pilule za spavanje. Ima tu nešto što nije sasvim u redu. Šta li sam to propustila?
<BR>&nbsp;&nbsp;&nbsp;&nbsp;&nbsp;Začula je Redžija Vilsona kako hrče još pre nego što je stigla do vrata njegovog šatora. Posle kratke rasprave sa sobom, Nikol odluči da ga skanira pošto bude odspavao. Potom se vratila do svoje kućice i brzo usnula.
<BR>&nbsp;&nbsp;&nbsp;&nbsp;&nbsp;"Nikol. Nikol je Žardan." Glas joj se umešao u san i probudio je. "To sam ja. Franćeska. Moram nešto da ti kažem."
<BR>&nbsp;&nbsp;&nbsp;&nbsp;&nbsp;Nikola se lagano uspravi na ležaljci. Franćeska je već ušla u kućicu. Italijanka je imala svoj najprijateljskiji osmeh, onaj za koji je Nikol mislila da ga čuva isključivo za kameru.
<BR>&nbsp;&nbsp;&nbsp;&nbsp;&nbsp;"Pričala sam sa Dejvidom pre par minuta", reče Franćeska kada je prišla ležaljci, "i on mi je rekao za vaš razgovor posle ručka." Franćeska je i dalje govorila kada je Nikol zevnula i spustila noge na pod. "Naravno, vrlo me je zabrinulo kada sam čula za njegov krvni pritisak - ne brini, on i ja smo se već dogovorili da to neću pominjati - ali stvar koja me je stvarno uznemirila bilo je kada me je podestio da ti uopšte nismo rekli za pilulu za spavanje. Tako me je sramota. Trebalo je da ti odmah kažemo."
<BR>&nbsp;&nbsp;&nbsp;&nbsp;&nbsp;Franćeska je govorila prebrzo za Nikol. Pre samo nekoliko trenutaka bila je u dubokom snu, sanjala je o Bovoau, a sada je odjednom bila prisiljena da sluša stakato ispovedanje italijanskog kosmonauta.
<BR>&nbsp;&nbsp;&nbsp;&nbsp;&nbsp;"Možeš li da sačekaš jedan tren dok se ne probudim?" upita Nikol pospano. Nagla se pored Franćeske do improvizovanog stola i ispila čašu vode. Pila je lagano.
<BR>&nbsp;&nbsp;&nbsp;&nbsp;&nbsp;"A sada, treba li da shvatim", reče Nikol, "da si me probudila da mi kažeš da si dala dr Braunu pilulu za spavanje? Nešto što sam već znala?"
<BR>&nbsp;&nbsp;&nbsp;&nbsp;&nbsp;"Da", nasmešila se Franćeska. "Hoću da kažem, to je jedan deo. Ali shvatila sam da sam zaboravila da ti kažem i za Redžija."
<BR>&nbsp;&nbsp;&nbsp;&nbsp;&nbsp;Nikol zavrte glavom. "Ne mogu da te pratim, Franćeska. Pričaš li sada o Redžiju Vilsonu?"
<BR>&nbsp;&nbsp;&nbsp;&nbsp;&nbsp;Franćeska je oklevala jednu sekundu. "Da", reče ona. "Zar ga nisi proverila skanerom odmah posle ručka?"
<BR>&nbsp;&nbsp;&nbsp;&nbsp;&nbsp;Nikol ponovo zavrte glavom. "Ne, već je spavao." Pogledala je na sat. "Planirala sam da ga skaniram pre početka sastanka. Možda za jedno sat."
<BR>&nbsp;&nbsp;&nbsp;&nbsp;&nbsp;Franćeska je bila rumena. "Pa", reče ona, "kada mi je Dejvid rekao da se medvil pokazao u njegovim biometrijskim podacima, pomislila sam..." zastala je usred rečenice. Činilo se kao da se pribira. Nikol je strpljivo čekala.
<BR>&nbsp;&nbsp;&nbsp;&nbsp;&nbsp;"Redži je počeo da se žali na glavobolje pre više od nedelju dana", nastavi Franćeska najzad, "pošto su se dva broda misije 'Njutn' spojila za sastanak sa Ramom. Pošto smo on i ja bili bliski prijatelji, a on je znao za moje poznavanje droga - znaš, iz sveg mog rada na dokumentarnoj seriji - upitao me je da li bih mu dala nešto protiv glavobolje. Najpre sam odbila, ali sam najzad, pošto me je stalno gnjavio, dala malo nubitrola."
<BR>&nbsp;&nbsp;&nbsp;&nbsp;&nbsp;Nikol se namršti. "To je prejak lek za običnu glavobolju. Još ima doktora koji veruju da ga ne bi trebalo prepisivati ukoliko sve drugo nije otkazalo..."
<BR>&nbsp;&nbsp;&nbsp;&nbsp;&nbsp;"Kazala sam mu to", reče Franćeska. "Bio je nepopustljiv. Ne znaš ti Redžija. Ponekad je teško raspravljati sa njim."
<BR>&nbsp;&nbsp;&nbsp;&nbsp;&nbsp;"Koliko si mu dala?"
<BR>&nbsp;&nbsp;&nbsp;&nbsp;&nbsp;"Ukupno osam pilula, količinu od dve stotine miligrama."
<BR>&nbsp;&nbsp;&nbsp;&nbsp;&nbsp;"Nikakvo čudo što se ponašao tako čudno." Nikol se naže i uze džepni kompjuter sa kraja stola. Ušla je u medicinsku bazu podataka i pročitala kratku stavku o nubitrolu. "Ovde nema mnogo podataka", reče ona. "Moraću da zamolim O'Tula da mi emituje pun paragraf iz medicinske enciklopedije. Ali ukoliko se dobro sećam, zar nije bilo rasprava o tome da nubitrol ostaje nedeljama u sistemu?"
<BR>&nbsp;&nbsp;&nbsp;&nbsp;&nbsp;"Ne sećam se", odvrati Franćeska. Pogledala je na monitor u Nikolinim rukama i brzo pročitala tekst. Nikol se iznervirala. Zaustila je da je prekori zbog toga, ali se predomislila u poslednjem trenutku. Dakle, dala si medikamente i Dejvidu i Redžiju, razmišljala je ona. Na površinu sećanja nejasno joj izroni slika Franćeske kako pruža Valeriju Borzovu čašu vina nekoliko sati pre njegove smrti. Čudna hladnoća prođe Nikolinim telom. Da li joj je intuicija bila ispravna?
<BR>&nbsp;&nbsp;&nbsp;&nbsp;&nbsp;Nikol se okrete i prostreli Franćesku hladnim osmehom. "Sada kada si priznala da si se igrala doktora i apotekara sa Dejvidom i Redžijem, ima li još nešto što bi htela da mi kažeš?"
<BR>&nbsp;&nbsp;&nbsp;&nbsp;&nbsp;"Na šta to misliš?" upita Franćeska.
<BR>&nbsp;&nbsp;&nbsp;&nbsp;&nbsp;"Jesi li davala droge i drugim članovima posade?"
<BR>&nbsp;&nbsp;&nbsp;&nbsp;&nbsp;Nikol oseti kako joj srce ubrzava kada je Franćeska prebledela, iako jedva primetno, i za trenutak oklevala pre nego što je odgovorila.
<BR>&nbsp;&nbsp;&nbsp;&nbsp;&nbsp;"Ne. Ne, razume se da nisam", glasio je njen odgovor.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
