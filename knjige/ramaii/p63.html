<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POGOVOR
<P>&nbsp;&nbsp;&nbsp;&nbsp;&nbsp;Pisanje je usamljenički posao, tako da i posle nekoliko decenija čak i najzagriženiji sebičnjak može ponekad da poželi malo društva. Ali saradnja u bilo kojoj vrsti umetnosti predstavlja rizičan posao, a što se uključi više ljudi, manji su izgledi za uspeh. Možete li da zamislite Mobi Dika od Hermana Melvila i Nata Hotorna? Ili Rat i mir od Lava Tolstoja i Fredija Dostojevskog? Uz dodatne dijaloge Vana Turgenjeva?
<BR>&nbsp;&nbsp;&nbsp;&nbsp;&nbsp;Ja svakako nikada nisam zamišljao, sve do pre nekoliko godina, da ću ikada sarađivati sa nekim drugim autorom na jednom književnom delu. Ne-književni radovi su druga stvar: učestvovao sam u ništa manje nego četrnaest projekata sa više autora (od čega su dva sa urednicima Lajfa, a veća višestrukost od toga ne da se ni zamisliti.) Ali književnost - nipošto! Bio sam siguran da nikada neću dopustiti uljezu da se umeša u moju jedinstvenu oblast stvaralaštva...
<BR>&nbsp;&nbsp;&nbsp;&nbsp;&nbsp;Pa, smešna stvar desila se na putu do tekst-procesora. Početkom 1986. moj agent, Skot Meredit, obratio mi se na svoj najuverljiviji način koji počinje rečenicom: Nnemoj-da-kažeš-ne- dok-ne-završim". Kako izgleda, javio se jedan mladi genije, filmski producent, koji je odlučio da ekranizuje neko - bilo koje - moje delo. Iako nikada nisam čuo za Pitera Gubera, desilo se da sam gledao dva njegova filma (Ponoćni ekspres i Dubina) koji su ostavili na mene priličan utisak. Bio sam još više impresioniran kada mi je Skot rekao da je poslednji Piterov film, Boja purpura, nominovan čak za šest Oskara.
<BR>&nbsp;&nbsp;&nbsp;&nbsp;&nbsp;Međutim, zaječao sam u sebi kada je Skot nastavio da priča o tome kako Piter ima prijatelja sa jednom blistavom idejom i kako bi voleo da je ja razvijem u scenario. Zaječao sam, jer u SF-u odavno nema novih ideja, a da je ova uistinu blistava, meni bi već ranije pala na pamet. Uz to, mrzim scenarije; neverovatno su dosadni, gotovo nečitljivi i, bar što se mene tiče, nemoguće ih je pisati. Kao muzička partitura, predstavljaju samo neophodan međukorak u produkciji. Potrebne su određene posebne veštine da bi se napisali, ali sami nemaju književne ili umetničke vrednosti. (Muzičku partituru bar je zgodno pogledati.)
<BR>&nbsp;&nbsp;&nbsp;&nbsp;&nbsp;Onda mi je Skot objasnio ko je taj prijatelj, a ja sam se trgao. Projekat je odjednom delovao stvarno uzbudljivo, iz razloga koji nisu imali nikakve veze sa Piterom Guberom, ali su imali mnogo toga sa Stenlijem Kubrikom.
<BR>&nbsp;&nbsp;&nbsp;&nbsp;&nbsp;Prisećanje. Dvadeset godina ranije, u delu 2001: odiseja u svemiru Stenli i ja smo posetili Jupiterove mesece - i ne sanjajući da će te potpuno neznane svetove istražiti robotske letelice znatno pre datuma iz naslova našeg filma. U martu i julu 1979. godine dve sonde "Vojadžer" otkrile su da su Io, Evropa, Ganimed i Kalisto čudnovatija mesta nego što smo se mi usuđivali i da zamislimo. Zapanjujući prizori Jupiterovih džinovskih satelita učinili su mogućim - ne, obaveznim - da napišem roman 2010: Druga odiseja. Ovog puta, jovijanske sekvence mogle su biti zasnovane na stvarnosti, ne na mašti; a kada je Piter Hajms snimio film 1984, mogao je da iskoristi stvarne snimke sa svemirskih letelica 'Vojadžer' kao pozadinu za najveći deo akcije.
<BR>&nbsp;&nbsp;&nbsp;&nbsp;&nbsp;Iako su rezultati iz 1979. bili spektakularni, sa puno uverenja se smatralo da će biti sasvim prevaziđeni za jednu deceniju. Svemirska sonda "Vojadžer" provela je samo nekoliko sati u blizini Jupitera, projurivši pokraj džinovske planete i njenih meseca na putu prema Saturnu. Ali maja 1986. NASA je planirala da lansira "Galileja", još preduzimljiviju svemirsku sondu. Ova ne bi išla na kratak prolazak, već na pravi sastanak; "Galilej" bi proveo dve godine, počev od decembra 1988, na detaljnom istraživanju Jupitera i njegovih velikih meseca. Do 1990, ako bi sve išlo kako treba, postojao bi takav priliv informacija o tim egzotičnim svetovima da bi Treća odiseja u svemiru postala neizbežna. To sam planirao da napišem; prikačio sam svoja kola uz "Galileja" i baš me je bilo briga za ideje nekog amaterskog autora naučne fantastike. Kako da ga pristojno odbijem? Još sam razmišljao o tome kada je Skot nastavio:
<BR>&nbsp;&nbsp;&nbsp;&nbsp;&nbsp;"Piter Guber bi hteo da doleti na Šri Lanku, samo na trideset šest sati, da ti predstavi tog tipa. Ime mu je Džentri Li, a dopusti mi da ti objasnim ko je on. Radi u Laboratoriji za mlazni pogon i glavni je inženjer za projekat "Galilej". Jesi li čuo za njega?"
<BR>&nbsp;&nbsp;&nbsp;&nbsp;&nbsp;"Da", rekoh ja slabašno.
<BR>&nbsp;&nbsp;&nbsp;&nbsp;&nbsp;"A pre toga, bio je direktor planiranja misije za lendere "Viking", koji su poslali one divne slike sa Marsa. Zbog toga što je smatrao da javnost ne ceni dovoljno ono što se dešava u svemiru, napravio je kompaniju sa tvojim prijateljem Karlom Seganom, u okviru koje je snimljen Kosmos - bio je upravnik čitave TV serije..."
<BR>&nbsp;&nbsp;&nbsp;&nbsp;&nbsp;"Dosta!" kriknuh ja. "Tog čoveka moram da upoznam. Reci gospodinu Gaboru da ga smesta dovede."
<BR>&nbsp;&nbsp;&nbsp;&nbsp;&nbsp;"Zove se Guber", reče Skot, "Piter Guber."
<BR>&nbsp;&nbsp;&nbsp;&nbsp;&nbsp;Dakle, dogovoreno je da njih dvojica dolete do Šri Lanke, pa ako mi se dopadne Džentrijeva ideja (i, podjednako važno, Džentri), napisaću skicu - možda desetak stranica - na kojima ću izložiti karaktere, lokacije, zaplet i osnovne elemente na temelju kojih bi ma koji valjani scenarista mogao da razradi scenario.
<BR>&nbsp;&nbsp;&nbsp;&nbsp;&nbsp;Stigli su u Kolombo 12. februara 1986. - dve nedelje posle katastrofe Čalendžera. Godina 1986. trebalo je da bude ona velika godina za svemir, ali sada se čitav program NASA-e našao u potpunom rasulu. Posebno je "Galilej" bio odložen za mnogo godina. Tek 1995. prispeće prve nove vesti sa Jupiterovih meseca. Mogao dam da zaboravim na Treću odiseju u svemiru - kao što je Džentri mogao da zaboravi da radi bilo šta sa "Galilejem" osim da ga vrati sa Kejpa i da ga stavi u naftalin.
<BR>&nbsp;&nbsp;&nbsp;&nbsp;&nbsp;Srećom, sastanak Guber-Li-Klark dobro je protekao i sledećih nekoliko nedelja ispunjavao sam flopi diskove zamislima, likovima, miljeima, zapletima - svime što se makar i izdaleka činilo upotrebljivim za priču koju smo odlučili da nazovemo Kolevka. Neko je jednom rekao da se pisanje književnog dela sastoji u odbacivanju alternativa. Sasvim tačno: jednom prilikom izračunao sam da bi, da sam iskorostio sve elemente koje sam stvorio u svim mogućim kombinacijama, bilo dovoljno materijala za pola milijarde različitih Kolevki.
<BR>&nbsp;&nbsp;&nbsp;&nbsp;&nbsp;Poslao sam Džentriju onu varijantu koju sam konačno odabrao, u obliku sinopsisa od četiri hiljade reči. Dopala mu se i on je ponovo doleteo na Šri Lanku da bismo razradili pojedinosti. Tokom trodnevnom maratona gore u planinama, iznad drevnog grada Kandija, i pored toga što nam je pažnju odvlačila najveličanstvenija panorama koju sam ikada video, dovršili smo demi-hemi-semi-finalnu verziju od osam hiljada reči koja je najzad poslužila kao osnova za roman. Posle toga mogli smo da sarađujemo uz pomoć čestih telefonskih poziva i slanja jardi štampanog teksta preko Pacifika.
<BR>&nbsp;&nbsp;&nbsp;&nbsp;&nbsp;Na pisanje je otišao pretežan deo godine, iako smo, razume se, obojica radili i na drugim projektima. Kada sam otkrio da Džentri znatno bolje poznaje englesku i francusku književnost od mene (u međuvremenu sam već postao imun na takva iznenađenja), junački sam počeo da pružam otpor svim pokušajima da mu nametnem sopstveni stil. To je uznemirilo neke dugogodišnje čitaoce Artura Klarka koje su, kada se Kolevka pojavila pod zajedničkim imenom, bili rasrđeni delovima koje bih ja malo više pročistio. Dijaloške deonice pune slenga, objasnio sam ja, proizvod su Džentrijevih godina provedenih sa inženjerima i matematičarima iz Odeljenja za astrodinamiku pri LMP-u, koji mnogo piju i večito ih svrbe dlanovi; u LMP, inače, često bivaju pozivane žace iz Pasadene da bi obuzdali pesničenja zbog Beselovih funkcija i nelinearnih, delimično diferencijalnih jednačina.
<BR>&nbsp;&nbsp;&nbsp;&nbsp;&nbsp;Pa ipak, do sada, koliko je meni poznato, nijedna škola nije zahtevala da se Kolevka ukloni sa polica njene biblioteke. Pominjem to, jer sam upravo ustanovio, na svoje zaprepašćenje i zgražanje, da je upravo to zadesilo roman Matica Zemlja pre jednu deceniju. Štaviše, dotična komisija zabranila istom prigodom sve antologije koje su sadržale bilo šta što sam ja ikada napisao.
<BR>&nbsp;&nbsp;&nbsp;&nbsp;&nbsp;Voleo bih da sam za to čuo tada. Uživao bih da kažem tim pripravnicima za ajatolahe da je verziju za slepe romana koji ih je toliko uvredio zapisala dama koja teško da bi ikada promovisala pornoliteraturu. Ona je, naime, igrom slučaja, udata za predsednika Vrhovnog suda Engleske.
<BR>&nbsp;&nbsp;&nbsp;&nbsp;&nbsp;Iako je Kolevka prvobitno začeta kao filmski projekat, a obrada je pripremana za filmsku kompaniju Vorner Bros, izgledi da ona ikada stigne na ekran sada deluju slabašno. Lošom srećom, čitav niz filmova sa podvodno/vanzemaljskom tematikom pojavio se otprilike u vreme objavljivanja knjige, a najveći njihov deo potonuo je bez traga.
<BR>&nbsp;&nbsp;&nbsp;&nbsp;&nbsp;Ali Piter Guber, drago mi je što to mogu da kažem, ide sa dobrog na bolje. Poslednja dela njegove produkcije, Veštice iz Istvika, Gorile u magli i Kišni čovek vrlo su dobro primljena; čak i taj kratki spisak pokazuje njegovo zanimanje za neobične i vredne projekte. Možda će napraviti Kolevku kada krug ponovo dođe na početak, kao što će se to neizbežno dogoditi. "Postoje ciklusi u stvarima ljudskim" - baš kao i u filmskim.
<BR>&nbsp;&nbsp;&nbsp;&nbsp;&nbsp;Iako sam silno uživao u radu sa Džentrijem, pošto smo završili sa ljuljanjem Kolevke, nisam imao planova za dalju saradnju - zbog toga što je sada Halejeva kometa dominirala mojim životom, baš onako kako nije dominirala zemaljskim nebesima. Shvatio sam da će njeno sledeće pojavljivanje, 2061, predstavljati divnu priliku za Treću odiseju u svemiru (ukoliko dugo odlagani "Galilej" zaista izvede svoju predstavu 1995, kao što se očekuje, i pošalje nam megabajte novih informacija iz jovijanskog sistema, moglo bi doći do Završne odiseje. Ali ništa ne obećavam).
<BR>&nbsp;&nbsp;&nbsp;&nbsp;&nbsp;Do leta 1987, 2061: treća odiseja dobro je išla u knjižarama, hvala na pitanju, a ja sam ponovo počeo da osećam onu upornu krivicu koja saleće autora kada ne-radi-na-nekom-projektu. Iznenada sam shvatio da mi jedan stoji pred samim nosem.
<BR>&nbsp;&nbsp;&nbsp;&nbsp;&nbsp;Pre petnaest godina, napisao sam poslednju rečenicu u romanu Sastanak sa Ramom, koja je glasila: "Ramanci sve rade triput." Te reči došle su mi na um u poslednji čas, kada sam radio završnu reviziju rukopisa. Nisam - na časna reč - tada imao na umu nastavak; to mi se naprosto činilo zgodnim, otvorenim krajem knjige. (U stvarnom životu, razume se, nijedna priča nikada se ne završava.)
<BR>&nbsp;&nbsp;&nbsp;&nbsp;&nbsp;Mnogi čitaoci - i kritičari - brzopleto su zaključilio da sam od samog početka planirao trilogiju. E pa, nisam - ali sada sam shvatio da je to sjajna ideja. A Džentri je bio pravi čovek za taj posao: raspolagao je potpunim znanjem o nebeskoj mehanici i svemirskom hardveru, tako da se sasvim mogao snaći sa sledećim pojavljivanjem Ramanaca.
<BR>&nbsp;&nbsp;&nbsp;&nbsp;&nbsp;Brzo sam skicirao spektar mogućnosti, vrlo slično onome što sam učinio sa Kolevkom, i za izuzetno kratko vreme Rama II je rođen. Vrt Rame i Razotkriveni Rama uslediće tokom razdoblja 1989-1991.
<BR>&nbsp;&nbsp;&nbsp;&nbsp;&nbsp;I tako, Džentri ponovo stiže preko Pacifika na sesije tipa 'moždana oluja' po brdima Šri Lanke, a poštar se vajka zbog pozamašnih printinga sa kojima mora da balansira na biciklu. Ali ovog puta tehnologija je ubrzala naše međukontinentalne operacije. Telefaks aparati sada nam omogućuju da razmenjujemo ideje bezmalo u realnom vremenu; to je daleko pogodnije od elektronske pošte koju smo koristili Piter Hajms i ja kada smo pravili scenario za 2010 (videti knjigu Dosje Odiseja).
<BR>&nbsp;&nbsp;&nbsp;&nbsp;&nbsp;Ima još mnogo toga da se kaže o toj vrsti saradnje na daljinu; ukoliko su preblizu, koautori mogu traćiti previše vremena na trivijalnosti. Čak i sam pisac može da smisli beskrajne izgovore za nerad; a sa dvojicom, mogućnosti se u najmanju ruku dižu na kvadrat.
<BR>&nbsp;&nbsp;&nbsp;&nbsp;&nbsp;Međutim, nema načina da se pokaže da pisac zanemaruje svoj posao; čak i ukoliko zaglušujuće hrče, njegova podsvest možda teško radi. A Džentri i ja smo znali da naši najdivljiji izleti u književnost, nauku, umetnost ili istoriju mogu pružiti korisne elemente priče.
<BR>&nbsp;&nbsp;&nbsp;&nbsp;&nbsp;Na primer, tokom pisanja Rame II postalo je očigledno da je Džentri zaljubljen u Eleonoru Akvitansku (ne brini, Stejsi - mrtva je već 758 godina) i morao sam sa puno takta da ga ubeđujem da ne posveti čitave stranice njenom zadivljujućem životopisu. (Ako se pitate kako E. A. može imati bilo kakve veze sa međuzvezdanim pustolovinama, čekaju vas prijatna iznenađenja.)
<BR>&nbsp;&nbsp;&nbsp;&nbsp;&nbsp;U svakom slučaju naučio sam od Džentrija mnogo toga o francuskoj i engleskoj istoriji što me nikada nisu učili u školi. Prilika kada je Eleonora Akvitanska ukorila svog sina, ponositog kralja-ratnika Ričarda Lavljeg Srca pred njegovinm trupama zbog toga što nije imao prestolonaslednika mora da je bio jedan od pikantnijih trenutaka britanske vojne istorije. Avaj, ni na koji način u ovo nismo mogli ubaciti galantnog, ali homoseksualnog Korleonea, koji je često bio Kum i bog-otac, ali nikada otac... za razliku od Džentrija, čiji je peti sin stigao na svet pred kraj Rame II.
<BR>&nbsp;&nbsp;&nbsp;&nbsp;&nbsp;Ali srešćete se sa Džentrijevom najdražom tvorevinom, svetim Mikaelom od Sijene koji tek treba da se rodi. Siguran sam da ćete ponovo naići na njega u knjigama koje će Džentri objaviti pod sopstvenim imenom, uz minimum moje pomoći ili mojih saveta.
<BR>&nbsp;&nbsp;&nbsp;&nbsp;&nbsp;Dok pišem ove reči, upravo stižemo do polovine naše četvorotomne saradnje. Iako nam izgleda da znamo šta će se dogoditi sledeće - siguran sam da Ramanci imaju u rukavu poprilično iznenađenja za nas...
<BR>
<BR>&nbsp;&nbsp;&nbsp;&nbsp;&nbsp;Artur Č. Klark
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
