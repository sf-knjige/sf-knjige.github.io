<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52. LET 302
<P>&nbsp;&nbsp;&nbsp;&nbsp;&nbsp;Ričard čvrsto priteže mrežu oko Nikolinog struka i butina. "Noge će ti visiti", reče on, "i najpre, dok se vlakna mreže budu istezala, imaćeš osećaj da padaš."
<BR>&nbsp;&nbsp;&nbsp;&nbsp;&nbsp;"Šta ako dotaknem vodu?" upita Nikol.
<BR>&nbsp;&nbsp;&nbsp;&nbsp;&nbsp;"Moraš imati poverenja da će avijani dovoljno visoko leteti da ti se to neće desiti", odvrati Ričard. "Mislim da su sasvim inteligentni, naročito onaj sa crvenim prstenovima."
<BR>&nbsp;&nbsp;&nbsp;&nbsp;&nbsp;"Misliš li da je to kralj?" upita Nikol i udobnije namesti mrežu.
<BR>&nbsp;&nbsp;&nbsp;&nbsp;&nbsp;"Verovatno njegov ekvivalent", odgovori Ričard. "Od samog početka jasno je stavio do znanja da namerava da leti u središtu formacije."
<BR>&nbsp;&nbsp;&nbsp;&nbsp;&nbsp;Ričard je koračao strmim usponom prema zidu i nosio sva tri užeta mreže u rukama. Avijani su ćutke sedeli zajedno i gledali prema moru. Pokorno su dozvolili da im priveže mrežu oko sredine tela, odmah iza krajeva krila. Onda su gledali njegov kompjuterski monitor kada im je ponovo prikazao grafičku predstavu poletanja. Trebalo je da avijani polete zajedno, polako, da zategnu vezove mreže iznad Nikoline glave, a zatim da je podignu pravo uvis pre nego što se upute na sever, preko mora.
<BR>&nbsp;&nbsp;&nbsp;&nbsp;&nbsp;On proveri da li su čvorovi sigurni, a zatim se vrati do Nikol u podnožju uspona. Bila je na samo pet metara iznad vode. "Ukoliko se, kojim slučajem, avijani ne vrate po mene", reče joj Ričard, "ne čekaj zauvek. Kada pronađeš spasilački tim, sastavi jedrilicu i dođi ovamo. Ja ću biti dole u Beloj sobi." Duboko je udahnuo. "Neka ti je sa srećom, draga", dodade Ričard. "Upamti da te volim."
<BR>&nbsp;&nbsp;&nbsp;&nbsp;&nbsp;Nikol je na osnovu lupanja srca znala da je trenutak poletanja konačno došao. Lagano je poljubila Ričarda u usta. "I ja volim tebe", promrmljala je.
<BR>&nbsp;&nbsp;&nbsp;&nbsp;&nbsp;Kada su se odvojili iz zagrljaja, Ričard mahnu avijanima na zidu. Sivi plišani avijan oprezno se podiže u vazduh, a njegova dva sadruga krenuše smesta za njim. Oni zalebdeše u formaciji pravo iznad Nikol. Osetila je kako se tri užeta zatežu i na trenutak se podigla u vazduh.
<BR>&nbsp;&nbsp;&nbsp;&nbsp;&nbsp;Nekoliko sekundi potom, kada je elastično vlakno počelo da se rasteže, Nikol ponovo poče da pada prema tlu. Avijani poleteše više, pošavši preko vode, i Nikol se oseti kao da je jo-jo; poskočila je gore-dole kada se uže isteglo, a zatim sa trzajem skupilo pošto se avijani hitro digoše na veću visinu.
<BR>&nbsp;&nbsp;&nbsp;&nbsp;&nbsp;Bio je to uzbudljiv let. Jednom je dotakla vodu, ovlašno, dok je još bila blizu obale. Nakratko se prestrašila, ali avijani je brzo podigoše pre nego što joj se išta drugo ovlažilo osim stopala. Pošto se materijal mreže potpuno istegao, putovanje je postalo prilično glatko. Nikol je sedela u mreži i držala se rukama za dva od tri užeta, dok su joj stopala visila na oko osam metara iznad vrhova talasa.
<BR>&nbsp;&nbsp;&nbsp;&nbsp;&nbsp;Središnji deo mora bio je prilično miran. Otprilike na pola puta Nikol ugleda dve velike, tamne figure kako plivaju ispod nje, uporedo sa njenim pravcem kretanja. Bila je sigurna da su to bioti-ajkule. Opazila je u vodi još dve ili tri druge vrste, uključujući jednu dugačku i tanku poput jegulje, koja se podigla iz vode i posmatrala je kako proleće. Auf, pomisli Nikol dok je gledala vodu, baš mi je drago što ne plivam.
<BR>&nbsp;&nbsp;&nbsp;&nbsp;&nbsp;Sletanje je bilo lako. Nikol se brinula da avijani možda neće shvatiti da se na suprotnoj strani mora nalazi pedesetmetarska padina. Nije trebalo da se brine. Dok su se primicali litici na severnom polucilindru, avijani blago povećaše visinu. Nikol je oprezno spuštena na desetak metara od ivice.
<BR>&nbsp;&nbsp;&nbsp;&nbsp;&nbsp;Ogromne ptice sleteše u njenoj blizini. Nikol se iskobelja iz mreže i priđe avijanima. Srdačno im se zahvalila i pokušala da ih potapše po glavama, ali se se ovi trzali od njenog dodira. Stvorenja su se odmarala nekoliko minuta, a onda, na znak svoga vođe, poleteše preko mora prema Njujorku.
<BR>&nbsp;&nbsp;&nbsp;&nbsp;&nbsp;Nikol iznenadi jačina njenih osećanja. Klekla je i poljubila tlo. Tek tada je shvatila da zapravo nije očekivala da će ikada bezbedno pobeći iz Njujorka. Na trenutak, pre nego što je počela da traži dvogledom spasilački tim, oživela je sve što joj se desilo od onog sudbonosnog prelaska ledomobilom. Ono što je bilo pre Njujorka daleko je od mene čitav život, reče ona sebi. Sada se sve promenilo.
<BR>&nbsp;&nbsp;&nbsp;&nbsp;&nbsp;Ričard odveza mrežu sa vođe avijana i baci je na tlo. Sada su sve ptice bile slobodne. Stvorenje sa sivim plišanim telom nakrenu vrat da vidi da li je Ričard završio. Bogato, trešnji nalik crvenilo njegovih prstenova bilo je još jasnije na punom dnevnom svetlu. Ričard se upita šta su, zapravo, ti prstenovi i šta označavaju, znajući da postoji velika verovatnoća da više nikada neće videti veličanstvene tuđine.
<BR>&nbsp;&nbsp;&nbsp;&nbsp;&nbsp;Nikol priđe Ričardu. Kada je sleteo, strasno ga je zagrlila. Avijani su ponosito gledali, iskazujući radoznalost. I oni se, pomisli Nikol, sigurno čude nama. Lingvista u njoj zamisli kako bi to bilo stvarno govoriti sa vanzemaljskom vrstom, početi sa razumevanjem kako funkcioniše potpuno drugačija inteligencija...
<BR>&nbsp;&nbsp;&nbsp;&nbsp;&nbsp;"Pitam se kako da im kažemo zbogom i hvala", govorio je Ričard.
<BR>&nbsp;&nbsp;&nbsp;&nbsp;&nbsp;"Ne znam", odvrati Nikol, "ali bilo bi baš lepo..."
<BR>&nbsp;&nbsp;&nbsp;&nbsp;&nbsp;Zastala je i pogledala vođu avijana. Ovaj pozva ostala dva stvorenja da priđu i sve tri ptice stadoše okrenute prema Ričardu i Nikol. Na znak, sve raširiše krila najviše što mogu i napraviše krug. Načinile su jedan pun okret po krugu, a zatim se vratile u pravu liniju, okrenute ljudima.
<BR>&nbsp;&nbsp;&nbsp;&nbsp;&nbsp;"Dođi", reče Nikol. "To možemo da uradimo."
<BR>&nbsp;&nbsp;&nbsp;&nbsp;&nbsp;Nikol i Ričard stadoše jedno pored drugog, pruženih ruku i okrenuše se svojim ptičjim prijateljima. Nikol onda položi ruke na Ričardova ramena i napravi pun krug sa njim. Ričard, koji ponekad nije bio naročito spretan, sapleo se jednom, ali je uspeo da dovrši okret. Nikol je zamišljala da se vođa avijana smeši kada se ona i Ričard poravnaše posle okreta.
<BR>&nbsp;&nbsp;&nbsp;&nbsp;&nbsp;Tri avijana uzleteše nekoliko sekundi potom. Dizali su se sve više i više u nebo, sve dok se nisu našli na granici Nikolinog vidnog polja. Onda su poleteli južno, preko mora, prema svom domu.
<BR>&nbsp;&nbsp;&nbsp;&nbsp;&nbsp;"Srećno", prošapta Nikol kada su otišli.
<BR>&nbsp;&nbsp;&nbsp;&nbsp;&nbsp;Spasilački tim nije bio u blizini logorišta Beta. Zapravo, Ričard i Nikol im nisu videli ni traga tokom tridesetominutne vožnje roverom duž obale Cilindričnog mora. "Mora da su ti momci stvarno tupavi", rogoborio je Ričard. "Moja poruka tamo na Beti bila je jasno vidljiva. Da li je moguće da do sada nisu još ni stigli dovde?"
<BR>&nbsp;&nbsp;&nbsp;&nbsp;&nbsp;"Preostalo je manje od tri sata do mraka", odvrati Nikol. "Možda su se već vratili na 'Njutna'."
<BR>&nbsp;&nbsp;&nbsp;&nbsp;&nbsp;"U redu, onda, do đavola s njima", reče Ričard. "Hajde da nešto prezalogajimo, a onda krećemo do ličnih prenosnika."
<BR>&nbsp;&nbsp;&nbsp;&nbsp;&nbsp;"Misliš li da treba da ostavimo malo dinje za kasnije?" upita Nikol nekoliko minuta potom, dok su jeli. Ričard je zbunjeno pogleda. "Za svaki slučaj", dodade ona.
<BR>&nbsp;&nbsp;&nbsp;&nbsp;&nbsp;"Kakav slučaj?" usprotivi se Ričard. "Čak i da ne nađemo tu idiotsku spasilačku družinu i da moramo sami da se popnemo uz stepenište, svejedno ćemo se počistiti odavde odmah posle mraka. Upamti, ostajemo bez težine na vrhu stepeništa."
<BR>&nbsp;&nbsp;&nbsp;&nbsp;&nbsp;Nikol se nasmejši. "Pretpostavljam da sam po prirodi oprezna", reče ona. Vratila je nekoliko zalogaja dinje nazad u kontejner.
<BR>&nbsp;&nbsp;&nbsp;&nbsp;&nbsp;Prešli su tri četvrtine puta prema prenosniku i stepeništu Alfa kada su opazili četiri ljudske prilike u svemirskim odelima. Činilo se kao da napuštaju skupinu građevina označenih kao ramanski Pariz. Figure su koračale u smeru suprotnom od rovera.
<BR>&nbsp;&nbsp;&nbsp;&nbsp;&nbsp;"Rekoh ti da su ti tipovi idioti", uskliknu Ričard. "Nemaju dovoljno pameti ni da skinu svemirska odela. Mora da su posebna ekipa, poslata u rezervnoj letelici misije 'Njutnovoj', samo da nas nađe i vrati nazad."
<BR>&nbsp;&nbsp;&nbsp;&nbsp;&nbsp;On okrenu rover preko Središnje nizije u smeru ljudi. Ričard i Nikol zajedno počeše da viču kada su se našli na stotinu metara, ali ljudi u svemirskim odelima nastavljali su svoju sporu procesiju prema zapadu. "Verovatno ne mogu da nas čuju", predloži Nikol objašnjenje. "Još imaju na sebi šlemove i komunikacionu opremu."
<BR>&nbsp;&nbsp;&nbsp;&nbsp;&nbsp;Iznervirani Ričard pritera rover na pet metara od kolone, zaustavi ga i žurno iskoči. Brzo je potrčao do vođe, sve vreme vičući. "Hej, momci", dreknu on, "ovde smo, iza vas. Samo treba da se okrenete..."
<BR>&nbsp;&nbsp;&nbsp;&nbsp;&nbsp;Ričard sleđeno zastade dok je gledao u prazni izraz na licu predvodnika. Prepoznao je to lice. Isuse, bio je to Norton! On i protiv svoje volje uzdrhta kada mu trnci prođoše kičmom. Ričard jedva uspe da im skoči sa puta kada četvoročlana kolona lagano produži kraj njega. Ošamućen od šoka, ćutke je osmotrio tri preostala lica, od kojih nijedno nije izmenilo izraz dok su prolazili. Bila su to tri preostala kosmonauta sa misije u Ramu I.
<BR>&nbsp;&nbsp;&nbsp;&nbsp;&nbsp;Nikol se nađe uz njega nekoliko sekundi pošto je poslednja prilika promakla. "Šta je bilo?" upita ona. "Zašto nisu stali?" Krv je potpuno nestala iz Ričardovog lica. "Dragi, jesi li dobro?"
<BR>&nbsp;&nbsp;&nbsp;&nbsp;&nbsp;"To su bioti", promumla Ričard. "Prokleti ljudski bioti."
<BR>&nbsp;&nbsp;&nbsp;&nbsp;&nbsp;"Štaaa?" odvrati Nikol sa tragom užasa na licu. Brzo je otrčala do čela kolone i zagledala se u lice iza stakla šlema. Bio je to nepobitno Norton. Svaka crta na licu, čak i boja očiju i nagoveštaj brkova, bili su apsolutno savršeni. Ali oči nisu govorile ništa.
<BR>&nbsp;&nbsp;&nbsp;&nbsp;&nbsp;I kretanje tela, sada kada je obratila pažnju na to, delovalo je veštački. Svaki par koraka bio je pokret koji se ponavljao. Postojale su samo neznatne izmene od figure do figure. Ričard je u pravu, pomisli Nikol. To su ljudski bioti. Mora biti da su napravljeni na osnovu slika, kao zubna pasta i četka. Panika joj na trenutak preplavi grudi. Ali nije nam potrebna spasilačka ekipa, reče ona sebi, smirujući bojazan, vojni brod je i dalje usidren na vrhu cilindra.
<BR>&nbsp;&nbsp;&nbsp;&nbsp;&nbsp;Ričarda je ošamutilo otkriće ljudskih biota. Sedeo je u roveru nekoliko minuta, ne želeći da vozi, i postavljao Nikoli i sebi pitanja na koja nikako nije mogao odgovoriti. "Dakle, šta se ovde dešava?" neprekidno je ponavljao. "Jesu li svi ti bioti zasnovani na stvarnim vrstama kakve se mogu naći negde u Vaseljeni? I zbog čega ih uopšte izrađuju?"
<BR>&nbsp;&nbsp;&nbsp;&nbsp;&nbsp;Pre nego što su se odvezli do prenosnika, Ričard je zahtevao da oboje načine mnogo metara video snimaka ljudskih biota. "Avijani i oktopauci su zapanjujući", reče on, dok je pravio specijalni snimak izbliza pokreta "Nortonove" noge, "ali ova traka ima da raspameti svakoga."
<BR>&nbsp;&nbsp;&nbsp;&nbsp;&nbsp;Nikol ga podseti da je preostalo manje od dva sata do mraka i da će možda još biti potrebno da se popnu uz Stepenište bogova. Zadovoljan što je snimio bizarnu kolonu za večnost, Ričard se spusti u vozačko sedište i pođe prema stepeništu Alfa.
<BR>&nbsp;&nbsp;&nbsp;&nbsp;&nbsp;Nije bilo potrebe da izvedu ma kakav test da bi videli da li prenosnik ispravno radi; upravo se kretao kada su se dovezli do njega. Ričard iskoči iz rovera i otrča u kontrolnu sobu.
<BR>&nbsp;&nbsp;&nbsp;&nbsp;&nbsp;"Neko se spušta", reče on i pokaza uz prenosnik.
<BR>&nbsp;&nbsp;&nbsp;&nbsp;&nbsp;"Ili nešto", turobno reče Nikol.
<BR>&nbsp;&nbsp;&nbsp;&nbsp;&nbsp;Pet minuta činilo se poput večnosti. Najpre ni Ričard ni Nikol ništa nisu govorili. Ali potom Ričard predloži da možda sednu u rover za slučaj da zatreba da pobegnu na brzinu.
<BR>&nbsp;&nbsp;&nbsp;&nbsp;&nbsp;Oboje usmeriše dvoglede prema dugačkom kablu koji se protezao naviše prema nebesima. "Čovek je!" kriknu Nikol .
<BR>&nbsp;&nbsp;&nbsp;&nbsp;&nbsp;"To je general O'Tul", reče Ričard nekoliko trenutaka kasnije.
<BR>&nbsp;&nbsp;&nbsp;&nbsp;&nbsp;Zaista je bilo tako. General Majkl Rajan O'Tul, američki vazduhoplovni oficir, spuštao se ličnim porenosnikom. Još se nalazio na nekoliko stotina metara iznad Ričarda i Nikol i nije ih ugledao. Bio je zauzet proučavanjem lepote tuđinskog predela oko sebe uz pomoć dvogleda.
<BR>&nbsp;&nbsp;&nbsp;&nbsp;&nbsp;General O'Tul se pripremao da napusti Ramu poslednji put kada je, dok se dizao uz prenosnik, opazio nešto što je podsećalo na tri ptice kako lete prema jugu na nebu Rame. General je odlučio da se vrati da vidi može li ponovo da nađe te ptice. Nije bio spreman za radosne pozdrave koji su ga čekali kada je stigao do kraja spusta.
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
