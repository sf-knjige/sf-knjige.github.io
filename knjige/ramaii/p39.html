<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. VODE MUDROSTI
<P>&nbsp;&nbsp;&nbsp;&nbsp;&nbsp;Nikolino vidno polje smesta poče da se muti. Sklopila je oči na sekundu. Kada ih je ponovo otvorila, zaslepila ju je navala blistavih boja koje su kuljale prema njoj u geometrijskim likovima kao da se to ona kreće veoma brzo. U središtu vidnog polja, negde u daljini, crna tačka pojavi se iz pozadine među blistavim skupinama crvenih i žutih obličja koja su se smenjivala. Nikol se usredsredi na tačku, dok je ova nastavljala da raste. Hitala je prema njoj i širila se da joj ispuni vidno polje. Videla je čoveka, starog crnca, kako trči preko afričke savane usred savršene zvezdane noći. Nikol mu je jasno razabrala lice dok se okretao da bi počeo da se penje uz kamenitu planinu. Čovek je ličio na Omeha, ali isto tako, nekako čudnovato, i na njenu majku.
<BR>&nbsp;&nbsp;&nbsp;&nbsp;&nbsp;Hitao je uz kamenitu planinu zapanjujućom pokretljivošću. Na vrhu stade kao silueta, raširenih ruku, i zagleda se u nebo sa mladim Mesecom na obzorju. Nikol začu zvuk raketnog motora i okrete se na levu stranu. Gledala je kako se mali svemirski brod spušta na površinu Meseca. Dva čoveka u svemirskim odelima spuštala su se niz lestve. Čula je kako Nil Armstrong govori: "Ovo je mali korak za jednog čoveka, ali ogroman skok za čovečanstvo."
<BR>&nbsp;&nbsp;&nbsp;&nbsp;&nbsp;Baz Oldrin se pridruži Armstrongu na lunarnoj površini i obojica pokazaše na desno. Gledali su u starog crnca koji je stajao na obližnjem mesečevom kamenu. Ovaj se nasmeši. Zubi su mu bili veoma beli.
<BR>&nbsp;&nbsp;&nbsp;&nbsp;&nbsp;Lice mu stade da se povećava u Nikolinom vidnom polju dok je lunarni predeo iza postepeno nestajao. On poče lagani napev na jeziku Senufoa, ali Nikol najpre nije mogla da razabere šta govori. Iznenada je shvatila da se obraća njoj i da može da razume svaku reč. "Ja sam jedan od tvojih predaka iz daleke prošlosti", reče on. "Kao dečak otišao sam da meditiram one noći kada su se ljudi spustili na mesec. Kako sam bio žedan, napio sam se vode iz Jezera mudrosti. Odleteo sam najpre na Mesec, gde sam razugovarao sa astronautima, a potom na druge svetove. Sreo sam se sa Velikima. Rekli su mi da ćeš ti doći da širiš priču o Minoveu među zvezdama."
<BR>&nbsp;&nbsp;&nbsp;&nbsp;&nbsp;Dok je Nikol gledala, starčeva glava poče da raste. Zubi mu postadoše opaki, dugački, oči žute. Pretvorio se u tigra i skočio joj na vrat. Nikol vrisnu kada oseti zube na grlu. Spremila se da umre. Ali tigar omlitavi; strela mu je bila duboko zarivena u bok. Nikol začu nekakav zvuk i diže pogled. Njena majka, odevena u veličanstvenu, lepršavu crvenu odoru i sa zlatnim lukom, trčala je skladno prema zlatnoj kočiji zaustavljenoj usred vazduha. "Majko... čekaj", povika Nikol.
<BR>&nbsp;&nbsp;&nbsp;&nbsp;&nbsp;Figura se okrenu. "Bila si zavedena", reče njena majka. "Moraš da budeš pažljivija. Mogu te spasti samo tri puta. Čuvaj se onoga što ne možeš videti, ali znaš da je tu." Anavi se pope u kočije i uze uzde. "Ne smeš umreti. Volim te, Nikol." Krilati crveni konji dizali su se sve više i više, sve dok Nikol više nije mogla da ih vidi.
<BR>&nbsp;&nbsp;&nbsp;&nbsp;&nbsp;Obojene šare vratiše se u njeno vidno polje. Nikol je sada čula muziku, napre negde u daljini, zatim bliže. Bila je sintetična, poput zvuka kristalnih zvona. Divna, očaravajuća, eterična. Začuo se glasni pljesak. Nikol je sedela u prvom redu na koncertu sa ocem. Na pozornici je neki istočnjak, kose do poda, pogleda ukočenog u nekoj vrsti zanosa, stajao pokraj tri neobično oblikovana instrumenta. Zvuci su bili svuda oko nje. Terali su je na plač.
<BR>&nbsp;&nbsp;&nbsp;&nbsp;&nbsp;"Dođi", reče joj otac. "Moramo poći." Dok je Nikol gledala, otac joj se pretvorio u vrapca. On joj se nasmeši. Zalepršao je svojim vrapčijim krilima i oni zajedno poleteše, ostaviše koncert za sobom. Muzika nestade. Vazduh je šibao oko njih. Nikol vide divnu dolinu Loare i nazre njihovu Vilu u Bovoau. Bila je srećna što ide kući. Ali njen otac-vrabac spusti se umesto toga u Šinon, dalje niz Loaru. Dva vrapca sleteše na drvo na posedu zamka.
<BR>&nbsp;&nbsp;&nbsp;&nbsp;&nbsp;Ispod njih, stojeći na oštrom decembarskom vazduhu, Henri Plantagenet i Eleonora Akvitanska raspravljali su o nasleđivanju prestola Engleske. Eleonora priđe drvetu i primeti vrapce. "Hej, zdravo, Nikol", reče ona, "nisam znala da si ovde." Kraljica Eleonora poseže naviše i pomilova vrabicu po trbuhu. Nikol je uživala u mekoti njenog dodira. "Upamti, Nikol", reče ona, "sudbina je važnija od ma kakve ljubavi. Možeš izdržati sve ako si sigurna u svoju sudbinu."
<BR>&nbsp;&nbsp;&nbsp;&nbsp;&nbsp;Nikol oseti miris vatre i shvati da su potrebni negde drugde. Ona i njen otac uspeše se, okrenuše severno prema Normandiji. Vatra je brzo rasla. Začuše krik poziva za pomoć i žurno zalepršaše krilima.
<BR>&nbsp;&nbsp;&nbsp;&nbsp;&nbsp;U Ruanu jedna obična devojka gledala je u njih dok su se primicali sa svetlom u očima. Vatra pod njom stigla joj je do stopala; prvi vonj goruće puti digao se u vazduh. Devojka spusti oči u molitvi dok joj je sveštenik držao nad glavom improvizovani krst. "Blažen Isus", reče ona, suze su joj se slivale niz obraze.
<BR>&nbsp;&nbsp;&nbsp;&nbsp;&nbsp;"Spašćemo te, Jovanka", povika Nikol, dok su se ona i njen otac spuštali na krcati trg. Jovanka ih obgrli dok su je oslobađali sa stuba. Vatra eksplodira oko njih i sve pocrne. U sledećem trenutku Nikol je ponovo letela, ali ovog puta kao velika bela čaplja. Bila je sama unutar Rame i letela je visoko nad gradom Njujorkom. Zanese se da izbegne jednog avijana, koji ju je gledao u šoku.
<BR>&nbsp;&nbsp;&nbsp;&nbsp;&nbsp;Nikol je videla sve u Njujorku sa neverovatnim pojedinostima. Bilo je to kao da ima oči širokog spektra sa velikim brojem sočiva različitog opsega. Opazila je kretanje na četiri različita mesta. U blizini ambara, biot u obliku stonoge lagano je hodao prema južnom kraju zgrade. U blizini svakog od tri središnja trga, toplota je izbijala iz podzemnih izvora i stvarala obojene slike u njenom infracrvenom vidnom polju. Nikol napravi krug naniže prema ambaru i bezbedno slete u jamu.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
