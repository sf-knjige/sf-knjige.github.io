<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51. MREŽA ZA BEKSTVO
<P>&nbsp;&nbsp;&nbsp;&nbsp;&nbsp;Ričard je postajao nestrpljiv. On i Nikol stajali su na zidinama Njujorka više od jedan sat i pretraživali nebo u potrazi za nekim znakom helikoptera. "Gde su, kog đavola?" režao je on. "Treba samo petnaest minuta roverom od podnožja stepeništa Alfa do logorišta Beta."
<BR>&nbsp;&nbsp;&nbsp;&nbsp;&nbsp;"Možda gledaju negde drugde", reče Nikol ohrabrujuće.
<BR>&nbsp;&nbsp;&nbsp;&nbsp;&nbsp;"Smešno", reče Ričard. "Svakako bi najpre otišli do Bete - a čak i kada ne bi mogli da poprave komunikacioni sistem, bar bi našli moju poslednju poruku. Rekao sam da krećem motornim čamcem do Njujorka."
<BR>&nbsp;&nbsp;&nbsp;&nbsp;&nbsp;"Verovatno znaju da u gradu nema mesta za sletanje helikoptera. Možda i sami dolaze čamcem."
<BR>&nbsp;&nbsp;&nbsp;&nbsp;&nbsp;"A da najpre ne pogledaju mogu li nas naći iz helikoptera? Malo verovatno." Ričard okrete pogled sa neba i stade da traži jedro. "Čamac. Čamac. Kraljevstvo za čamac."
<BR>&nbsp;&nbsp;&nbsp;&nbsp;&nbsp;Nikol se nasmeja, ali Ričard jedva uspe da se malo nasmeši. "Dva čoveka mogla bi da sastave jedrenjak iz skladištu u Beti za manje od trideset minuta", besneo je on. "Prokletstvo, šta ih zadržava?"
<BR>&nbsp;&nbsp;&nbsp;&nbsp;&nbsp;U osujećenosti Ričard uključi primopredajnik komunikatora. "Slušajte ovamo, momci. Ako ste igde u blizini Cilindričnog mora, javite se. A onda žurno ovamo. Stojimo na zidu i dosta nam je čekanja."
<BR>&nbsp;&nbsp;&nbsp;&nbsp;&nbsp;Nije bilo odgovora. Nikol sede na zid. "Šta radiš?" upita Ričard.
<BR>&nbsp;&nbsp;&nbsp;&nbsp;&nbsp;"Mislim da se ti brineš za nas oboje", odvrati ona. "A ja sam se umorila od stajanja i mahanja rukama." Ona se zagleda preko Cilindričnog mora. "Bilo bi mnogo lakše", reče Nikol zavidljivo, "kada bismo mogli da preletimo na drugu stranu."
<BR>&nbsp;&nbsp;&nbsp;&nbsp;&nbsp;Ričard nakrivi glavu i zagleda se u nju. "Sjajna ideja", reče on posle nekoliko sekundi. "Kako to da nam ranije nije pala na pamet?" Smesta je seo i počeo da proračunava nešto na kompjuteru. "Kukavice umiru mnogo puta pre sopstvene smrti", mumlao je on za svoj groš, "a hrabri osete ukus smrti samo jednom."
<BR>&nbsp;&nbsp;&nbsp;&nbsp;&nbsp;Nikol je gledala kako joj prijatelj mahnito udara po tastaturi. "Šta radiš?" upita ona i proviri mu preko ramena prema kompjutrskom monitoru.
<BR>&nbsp;&nbsp;&nbsp;&nbsp;&nbsp;"Tri!" dreknu on kada je završio proračun. "Tri treba da bude dovoljno." Ričard pogleda zbunjenu Nikol. "Hoćeš li da čuješ najnečuveniji plan u međuplanetnoj istoriji?" upita je on.
<BR>&nbsp;&nbsp;&nbsp;&nbsp;&nbsp;"Zašto da ne?" uzvrati ona sa sumnjičavim osmehom.
<BR>&nbsp;&nbsp;&nbsp;&nbsp;&nbsp;"Napravićemo za sebe mreže od materijala rešetke, a avijani će sa nama preleteti Cilindrično more."
<BR>&nbsp;&nbsp;&nbsp;&nbsp;&nbsp;Nikol je nekoliko sekundi gledala u Ričarda. "Pod pretpostavkom da možemo da napravimo mreže", reče ona sumnjičavo, "kako da nagovorimo avijane da obave svoj deo posla?"
<BR>&nbsp;&nbsp;&nbsp;&nbsp;&nbsp;"Ubedićemo ih da je to u njihovom interesu", odvrati Ričard. "Ili ćemo im zapretiti na neki način... Ne znam, ti možeš da poradiš na tome."
<BR>&nbsp;&nbsp;&nbsp;&nbsp;&nbsp;Nikol je i dalje bila podozriva. "U svakom slučaju", produži Ričard, dohvati je za ruku i pođe sa zida, "to je mnogo bolje nego da stojimo ovde i čekamo na helikopter ili čamac.
<BR>&nbsp;&nbsp;&nbsp;&nbsp;&nbsp;Posle pet sati i dalje nije bilo ni traga od spasilačke ekipe. Kada su završili sa pravljenjem mreža, Ričard ostavi Nikol na zidu i ode u Belu sobu da ponovo proveri skupinu senzora. Vratio se sa novošću da mu se učinilo da vidi ljudske figure u blizini logorišta Beta, ali da je rezolucija na tom kadru naročito loša. Kao što su se dogovorili, Nikol je svakih pola sata upućivala pozive komunikatorom. Nije bilo odgovora.
<BR>&nbsp;&nbsp;&nbsp;&nbsp;&nbsp;"Ričarde", reče ona, dok je on programirao neku grafiku na svom kompjuteru, "šta misliš, zbog čega je spasilački tim koristio stepenište?"
<BR>&nbsp;&nbsp;&nbsp;&nbsp;&nbsp;"Ko zna?" odvrati on. "Možda se lični prenosnik pokvario, a nije ostao nijedan inženjer."
<BR>&nbsp;&nbsp;&nbsp;&nbsp;&nbsp;"Meni izgleda čudno", premišljala je Nikol. Nešto u vezi s tim me uznemirava, pomisli ona, ali se ne usuđujem da to podelim sa Ričardom sve dok ne budem umela sve da objasnim. On ne veruje u intuiciju. Nikol baci pogled na sat. Dobro je što smo racionirali dinju. Ako se spasilački tim ne pojavi i ako ovaj ludi plan ne upali, nećemo plivati do sledećeg dana.
<BR>&nbsp;&nbsp;&nbsp;&nbsp;&nbsp;"Preliminarna konstrukcija je gotova", reče Ričard glasno. On mahnu Nikoli da mu priđe. "Ukoliko se slažeš sa mrežnim crtežom", reče on i pokaza na monitor u ruci, "onda ću da produžim sa detaljnom grafikom."
<BR>&nbsp;&nbsp;&nbsp;&nbsp;&nbsp;Na slici su tri velika avijana, svaki sa po užetom obavijenim oko tela, leteli u jatu preko mora. Ispod njih je visila, okačena o tri užeta, štrkljasta ljudska figura koja je sedela u nesigurnoj mreži. "Izgleda mi dobro", reče Nikol, ni na trenutak ne pomislivši da bi sve to moglo zaista da se ostvari.
<BR>&nbsp;&nbsp;&nbsp;&nbsp;&nbsp;"Ne mogu da poverujem da ovo radimo", primeti Nikol i pritisnu ploču da drugi put otvori jazbinu avijana.
<BR>&nbsp;&nbsp;&nbsp;&nbsp;&nbsp;Njihov prvi pokušaj da obnove kontakt imao je za posledicu očekivano odbijanje. Drugi put Ričard je bio taj koji je povikao u jazbinu avijana. "Slušajte ovamo, vi avijani", zareža on svojim najstrašnijim glasom, "hoću da popričam sa vama. Smesta. Da ste se odmah stvorili ovde." Nikol je morala da suzbije smeh.
<BR>&nbsp;&nbsp;&nbsp;&nbsp;&nbsp;Ričard poče da baca crne predmete u jazbinu. "Vidiš", nacerio se on, "znao sam da će ove proklete stvari ipak za nešto vredeti." Najzad začuše izvesne kretnje na dnu okomitog tunela. Ista dva avijana koja su ugledali mnogo puta ranije izlete povrh jazbine i zakrešta na Ričarda i Nikol. Nisu ni pogledali na monitor koji im je Ričard pokazivao. Kada su završili sa kreštanjem, avijani preleteše preko tenka-stražara i poklopac se ponovo završi.
<BR>&nbsp;&nbsp;&nbsp;&nbsp;&nbsp;"Ne vredi, Ričarde", reče Nikol kada je zatražio da treći put otvori poklopac. "Čak i naši prijatelji okrenuli su se protiv nas." Zastala je pre nego što je pritisnula ploču. "Šta ćemo ako nas napadnu?"
<BR>&nbsp;&nbsp;&nbsp;&nbsp;&nbsp;"Neće napasti", reče Ričard i pokaza Nikoli da otvori poklopac. "Ali za svaki slučaj, hoću da ostaneš tamo. Ja ću se pozabaviti našim pernatim prijateljima."
<BR>&nbsp;&nbsp;&nbsp;&nbsp;&nbsp;Iz jazbine se začu galama čim se poklopac podigao treći put. Ričard smesta poče da uzvraća vikom i da baca crne predmete niz tunel. Jedan od njih pogodi tenka-stražara i izazva malu eksploziju, kao puščani pucanj.
<BR>&nbsp;&nbsp;&nbsp;&nbsp;&nbsp;Dva uobičajena avijana poleteše do otvora i zagrajaše na Ričarda. Njihova tri ili sačetiri druga bila su odmah iza njih. Galama je bila neverovatna. Ričard nije uzmicao. Vikao je i pokazivao na kompjuterski monitor. Najzad je uspeo da im skrene pažnju.
<BR>&nbsp;&nbsp;&nbsp;&nbsp;&nbsp;Grupa avijana stala je da gledala grafičku predstavu leta preko mora. Ričard onda podiže mrežu levom rukom i ponovo pusti demonstraciju na monitoru. Usledila je mahnita rasprava među avijanima, ali na kraju Ričard oseti da je izgubio. Kada su još dva avijana preletela preko tenka-stražara, Ričard siđe u jazbinu do prvog ispusta. "Stanite", dreknuo je koliko ga grlo nosi.
<BR>&nbsp;&nbsp;&nbsp;&nbsp;&nbsp;Prijatelj crnog plišanog avijana nasrnu na njega; njegov preteći kljun nije bio na više od metar od Ričardovog lica. Buka od sveg kreštanja i graje bila je zaglušujuća. Ričard se nije pokolebao. I pored protivljenja avijana, spustio se do drugog ispusta. Sada ne bi mogao da pobegne kada bi poklopac počeo da se zatvara.
<BR>&nbsp;&nbsp;&nbsp;&nbsp;&nbsp;Ponovo je pridigao mrežu i pokazao na monitor. Hor kreštavih glasova uputi mu odgovor. A onda, kroz halabuku avijana, on začu novi zvuk, poput sirene za uzbunu koja najavljuje protivpožarnu vežbu u školi ili bolnici. Svi avijani smesta ućutaše. Nemo su se spustili po ispustima i zagledali u tenak-stražara.
<BR>&nbsp;&nbsp;&nbsp;&nbsp;&nbsp;Jazbina je bila čudno tiha. Posle nekoliko sekundi Ričard začu lepet krila i nekoliko trenutaka potom novi avijan izlete u okomiti tunel. Lagano se podigao do njegove visine i stao da lebdi naspram njega. Imao je sivo plišano telo i oštre, sive oči. Dva debela, blistavo crvena prstena, poput trešnje, bila su mu obmotana oko vrata.
<BR>&nbsp;&nbsp;&nbsp;&nbsp;&nbsp;Stvorenje poče da proučava Ričarda, a onda slete na ispust naspram njega, sa druge strane tunela. Avijan koji se nalazio na tom mestu žurno mu se skloni s puta. Kada je siva plišana ptica progovorila, bilo je to blago i vrlo jasno. Kada je govor bio gotov, crni plišani avijan uzlete do novopridošlice i očigledno objasni uzrok galame. Dva avijana su nekoliko puta pogledala Ričarda. Poslednji put, kada je pomislio da možda klimanje njihovih glava označava poziv, Ričard ponovo prikaza grafički let i podiže mreže. Ptica sa prstenovima boje trešnje prilete do njega da pogleda pobliže.
<BR>&nbsp;&nbsp;&nbsp;&nbsp;&nbsp;Stvorenje se zatim naglo pokrenu, preplašivši Ričarda, i on se zamalo sunovrati sa ispusta. Ono što je mogao biti smeh avijana ućutkalo je nekoliko reči sivog plišanog vođe, koji je zatim duže od minut sedeo sasvim nepomično, kao da razmišlja. Posle duže pauze, vođa avijana mahnu kandžom prema Ričardu, raširi ogromna krila i vinu se kroz otvor na dnevno svetlo.
<BR>&nbsp;&nbsp;&nbsp;&nbsp;&nbsp;Nekoliko sekundi Ričard se nije pomerio. Veliko stvorenje se podiže u nebo iznad jazbine, a za njim uskoro poleteše i dva poznata avijana. Nekoliko trenutaka kasnije Nikolina glava pojavi se u otvoru. "Dolaziš li?" upita ona. "Ne znam kako si to izveo, ali izgleda da su naši prijatelji spremni."
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
