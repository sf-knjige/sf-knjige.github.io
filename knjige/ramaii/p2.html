<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. TEST I OBUKA
<P>&nbsp;&nbsp;&nbsp;&nbsp;&nbsp;Bizarno metalno stvorenje lagano se kretalo duž zida, gamižući nagore ka ispustu. Ličilo je na kakvu oklopnu životinju, čije je zglobno, puževsko telo bilo prekriveno tankom opnom koja je obavijala zbijenu skupinu elektronskih delova smeštenih u srednjem od njegova tri dela. Jedan helikopter lebdeo je na oko dva metra od zida. Dugačka, fleksibilna ruka sa hvataljkom na vrhu pružila se iz nosa helikoptera, zamalo promašivši da obavije metalnu kandžu oko neobičnog stvora.
<BR>&nbsp;&nbsp;&nbsp;&nbsp;&nbsp;"Do vraga", promrmlja Janoš Tabori, "ovo je gotovo nemoguće izvesti dok se kopter trese. Čak i pri savršenim uslovima teško je vršiti precizne zahvate ovom hvataljkom pri punom izduženju ruke." On uputi pogled prema pilotu. "Zbog čega ova fantastična letelica ne može da zadrži stalnu visinu i položaj?"
<BR>&nbsp;&nbsp;&nbsp;&nbsp;&nbsp;"Približi helikopter zidu", naredi dr Dejvid Braun.
<BR>&nbsp;&nbsp;&nbsp;&nbsp;&nbsp;Hiro Jamanaka bezizražajno osmotri Brauna i unese komandu u kontrolnu konzolu. Ekran pred njim blesnu crvenom bojom i na njemu se pojavi poruka: KOMANDA NEPRIHVATLJIVA. NEDOVOLJNA TOLERANCIJA. Jamanaka ništa ne reče. Helikopter je i dalje lebdeo na istom mestu.
<BR>&nbsp;&nbsp;&nbsp;&nbsp;&nbsp;"Imamo pedeset centimetara, možda sedamdeset pet, između elise i zida", stade Braun glasno da razmišlja. "Još dva ili tri minuta i biot će se naći na sigurnom ispod ispusta. Pređimo na ručno upravljanje i zgrabimo ga. Smesta. Bez grešaka ovoga puta, Tabori."
<BR>&nbsp;&nbsp;&nbsp;&nbsp;&nbsp;Za trenutak, Hiro Jamanaka zagledao se sumnjičavo u proćelavog naučnika sa naočarima koji je sedeo na sedištu iza njega. Zatim se pilot okrenuo napred, uneo novu komandu u konzolu i prebacio veliki crni prekidač u levi položaj. Na monitoru blesnu nova poruka: RUČNO UPRAVLJANJE. BEZ AUTOMATSKE ZAŠTITE. Jamanaka stade da obazrivo približava helikopter zidu.
<BR>&nbsp;&nbsp;&nbsp;&nbsp;&nbsp;Inženjer Tabori bio je spreman. On zavuče šake u instrumentne rukavice i nekoliko puta, probe radi, otvori i zatvori hvataljku na kraju fleksibilne ruke. Ruka se ponovo izdužila i dva mehanička krata vešto se sklopiše oko zglobnog puža i njegove opne. Senzori na hvataljki uputiše povratnom spregom kroz rukavice poruku Tiboru da je uspešno uhvatio plen. "Imam ga", uzviknu on uzbuđeno. Zatim otpoče spor proces unošenja lovine u helikopter.
<BR>&nbsp;&nbsp;&nbsp;&nbsp;&nbsp;Iznenadni nalet vetra zanese helikopter na levu stranu i ruka sa biotom udari u zid. Tabori oseti kako više ne drži čvrsto plen. "Ispravi ga", uzviknu on, nastavivši da uvlači ruku. Dok se Jamanaka upirao da vrati helikopter u vodoravan položaj, nehotice je sasvim malo pognuo nos letelice. Istog trena tri člana posade začuše mučni zvuk udara metalne elise rotora o zid.
<BR>&nbsp;&nbsp;&nbsp;&nbsp;&nbsp;Japanski pilot u magnovenju pritisnu dugme za slučaj opasnosti i letelica se ponovo nađe pod automatskom kontrolom. Nepunu sekundu kasnije oglasi se zavijajući alarm i monitor u kokpitu blesnu crvenom bojom. VELIKO OŠTEĆENJE. VISOKA VEROVATNOĆA KRAHA. EVAKUISATI POSADU. Jamanaka nije oklevao. Samo trenutak potom bio je izbačen iz kokpita i smesta aktivirao padobran. Tabori i Braun hitro su sledili njegov primer. Istog časa kada je mađarski inženjer izvukao šake iz instrumentnih rukavica, hvataljka na kraju mehaničke ruke se otvori i oklopno stvorenje stropošta se u dubinu od stotinu metara, raspavši se u hiljadu majušnih komada pri sudaru sa ravnom površinom.
<BR>&nbsp;&nbsp;&nbsp;&nbsp;&nbsp;Helikopter kojim više niko nije upravljao stade da se mahnito strmoglavljuje. Iako je u letelici bio uključen automatski algoritam za spuštanje, koji ju je držao pod punom kontrolom, oštećeno plovilo žestoko je pritislo amortizere pri dodiru sa tlom i prevrnulo se na bok. Nedaleko od mesta gde se helikopter prizemio, jedan krupan muškarac, odeven u smeđu uniformu prekrivenu vrpcama, iskoči iz otvorenog lifta. Upravo se spustio iz centra kontrole misije, delujući prilično uzbuđeno dok je odsečno koračao ka roveru koji ga je čekao. Za njim je stupala žustra plavuša u letačkom kombinezonu MSA, koja je na oba ramena imala pričvršćenu opremu za snimanje. Čovek u uniformi bio je general Valerij Borzov, zapovednik projekta "Njutn". "Je li neko povređen?" upita on vozača rovera, elektroinženjera Ričarda Vejkfilda.
<BR>&nbsp;&nbsp;&nbsp;&nbsp;&nbsp;"Izgleda da je Janoš dobio prilično jak udarac u rame prilikom izbacivanja iz helikoptera. Ali Nikol je upravo javila radiom da nije slomio ni iščašio nijednu kost, već je samo zaradio mnoštvo modrica."
<BR>&nbsp;&nbsp;&nbsp;&nbsp;&nbsp;General Borzov smesti se na prednje sedište rovera pored Vejkfilda, koji je sedeo za kontrolnom tablom vozila. Plavuša, videonovinarka Franćeska Sabatini, prestala je da snima prizor i stala da otvara stražnja vrata rovera. Borzov joj iznenada odmahnu. "Pođite da vidite kako je sa de Žardanovom i Taborijem", reče on, pokazujući preko ravnice. "Vilson je verovatno već tamo."
<BR>&nbsp;&nbsp;&nbsp;&nbsp;&nbsp;Borzov i Vejkfild uputiše se u roveru u suprotnom smeru. Prevalili su oko četiri stotine metara kada su stigli do Dejvida Brauna, suvog pedesetogodišnjaka u novom letačkom kombinezonu, koji je bio zaokupljen zamotavanjem padobrana i njegovim smeštanjem u ranac. General Borzov iziđe iz rovera i priđe američkom naučniku.
<BR>&nbsp;&nbsp;&nbsp;&nbsp;&nbsp;"Je li sve u redu, doktore Braun?" upita general bez mnogo okolišenja.
<BR>&nbsp;&nbsp;&nbsp;&nbsp;&nbsp;Braun klimnu, ne odgovorivši ništa. "U tom slučaju", nastavi general Borzov odmerenim tonom, "možda mi možete reći šta ste imali na umu kada ste naredili Jamanaki da pređe na ručno upravljanje? Čini mi se da bi bilo bolje ako tu stvar raspravimo ovde, podalje od ostalih članova posade."
<BR>&nbsp;&nbsp;&nbsp;&nbsp;&nbsp;Dr Dejvid Braun i dalje je ćutao. "Zar niste videli znake upozorenja?" nastavi Borzov posle kratke pauze. "Da li ste, makar i na trenutak, pomislili da bi tim manevrom mogla biti ugrožena bezbednost ostalih kosmonauta?"
<BR>&nbsp;&nbsp;&nbsp;&nbsp;&nbsp;Braun konačno osmatri Borzova smrknutim, namrgođenim pogledom. Kada je najzad progovorio, učinio je to u grču i napeto, što je bio rečit pokazatelj njegovih prigušenih osećanja. "Izgledalo mi je razložno da još malo približin helikopter cilju. Preostala je još izvesna margina, a to je bio jedini način na koji smo se mogli dočepati biota. Naš zadatak je, uostalom, bio da uhvatimo..."
<BR>&nbsp;&nbsp;&nbsp;&nbsp;&nbsp;"Nije potrebno da mi objašnjavate šta vam je bio zadatak", prekide ga uzbuđeno Borzov. "Ne zaboravite da sam ja lično projektovao misiju. A podsetiću vas ponovo na to da je osnovni prioritet, u svakom trenutku, bezbednost posade. Naročito za vreme simulacija... Moram vam reći da sam potpuno zapanjen tom vašom ludom akrobacijom. Helikopter je oštećen, Tabori je povređen, a vi imate sreće što niko nije stradao."
<BR>&nbsp;&nbsp;&nbsp;&nbsp;&nbsp;Dejvid Braun više nije obraćao pažnju na generala Borzova. Okrenuo se i stao da privodi kraju pakovanje padobrana u providni ranac. Bilo je, međutim, očigledno - po položaju njegovih ramena i po energiji koju je ulagao u tu rutinsku operaciju - da sav kipti od besa.
<BR>&nbsp;&nbsp;&nbsp;&nbsp;&nbsp;Borzov se vrati u rover. Sačekavši nekoliko sekundi, on ponudi dr Braunu da ga prebaci u bazu. Amerikanac odmahnu glavom, ne rekavši ništa, podiže ranac na leđa i krenu pešice prema helikopteru i liftu.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
