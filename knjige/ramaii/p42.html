<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. DVA ISTRAŽIVAČA
<P>&nbsp;&nbsp;&nbsp;&nbsp;&nbsp;"Da raščistimo. Kažeš mi da si sam? I da nemamo načina da pređemo Cilindrično more?"
<BR>&nbsp;&nbsp;&nbsp;&nbsp;&nbsp;Ričard klimnu. Bilo je to previše za Nikol. Pre pet minuta bila je ushićena. Njene muke konačno su bile okončane. Zamišljala je kako se vraća na Zemlju i ponovo sreće sa ocem i kćerkom. A sada joj je on govorio...
<BR>&nbsp;&nbsp;&nbsp;&nbsp;&nbsp;Brzo je otišla od njega i naslonila glavu na jednu od građevina koje su okruživale trg. Suze su joj se slivale niz obraze dok je davala oduška razočaranju. Ričard ju je sledio na rastojanju.
<BR>&nbsp;&nbsp;&nbsp;&nbsp;&nbsp;"Žao mi je", reče Ričard.
<BR>&nbsp;&nbsp;&nbsp;&nbsp;&nbsp;"Nije to tvoja greška", odvrati Nikol kada je povratila držanje. "Naprosto mi nije palo na pamet da bih mogla videti nekog od članova posade, a da ipak ne budem spasena..." Ona se zaustavi. Nije bilo pošteno od nje da tera Ričarda da se oseća krivim. Prišla mu je i prisilila sebe da se nasmeši.
<BR>&nbsp;&nbsp;&nbsp;&nbsp;&nbsp;"Obično nisam ovoliko osetljiva", reče Nikol. "I prekinula sam te usred priče." Ona zastade da obriše oči. "Pričao si mi kako su bioti-ajkule jurili za motornim čamcem. Prvi put si ih ugledao kada si bio na pola puta preko mora?"
<BR>&nbsp;&nbsp;&nbsp;&nbsp;&nbsp;"Manje-više", odvrati Ričard. Njeno razočaranje ga je utišalo. On pokuša da se nervozno nasmeje. "Sećaš li se, posle jedne od simulacija, kada nas je komisija za nadzor kritikovala zbog toga što nismo najpre poslali u vodu bespilotnu verziju motornog čamca, čisto da bismo se uverili da u novom dizajnu nema nečeg posebnog što bi na neki način poremetilo 'ekološku ravnotežu'? Dakle, u to vreme sam mislio da su njihove primedbe smešne. Sada nisam toliko siguran. Ti bioti-ajkule jedva da su i primećivali plovila sa 'Njutna', ali moj motorni čamac velike brzine nepobitno ih je razljutio."
<BR>&nbsp;&nbsp;&nbsp;&nbsp;&nbsp;Ričard i Nikol sedoše skupa na jednu od sivih metalnih kutija razbacanih oko oblasti trga. "Uspeo sam da ih izbegnem jednom", produži Ričard, "ali sam imao izuzetnu sreću. Kada više nisam imao izbora naprosto sam iskočio i zaplivao. Srećom po mene, uglavnom su se dale za čamcem. Nisam video nijednu dok sam plivao sve dok se nisam našao na samo sto metara od obale."
<BR>&nbsp;&nbsp;&nbsp;&nbsp;&nbsp;"Koliko sada ima ukupno vremena otkako si u Rami?" upita Nikol.
<BR>&nbsp;&nbsp;&nbsp;&nbsp;&nbsp;"Oko sedamnaest sati. Napustio sam 'Njutna' dva sata posle zore. Protraćio sam previše prokletog vremena pokušavajući da popravim komunikacionu stanicu na Beti. Ali bilo je to nemoguće."
<BR>&nbsp;&nbsp;&nbsp;&nbsp;&nbsp;Nikol mu opipa letački kombinezon. "Osim tvoje kose, čak i ne vidim da si bio mokar."
<BR>&nbsp;&nbsp;&nbsp;&nbsp;&nbsp;Ričard se nasmeja. "Oh, čuda tvoraca tkanine. Možeš li da poveruješ da je ovo odelo bilo gotovo suvo do trenutka kada sam presvukao izolacioni deo? Do tada sam imao problema da ubedim čak i samog sebe da sam proveo onih dvadeset minuta plivajući u hladnoj vodi." On pogleda prijateljicu. Vrlo lagano se opuštala. "Ali iznenađuje me, kosmonaute de Žardanova, što mi nisi postavila najvažnije pitanje. Kako sam znao gde se nalaziš?"
<BR>&nbsp;&nbsp;&nbsp;&nbsp;&nbsp;Nikol je izvadila skaner i očitavala Ročardove biometrijske podatke. Sve je bilo unutar dozvoljenih granica, i pored njegovog nedavnog iscrpljujućeg plivanja. Malo je sporo shvatila njegovo pitanje. "Znao si gde sam?", reče ona najzad i namršti se. "Mislila sam da si tek tako lutao po okolini..."
<BR>&nbsp;&nbsp;&nbsp;&nbsp;&nbsp;"Ma hajde, gospo. Njujork je mali, ali nije toliko mali. Unutar zidova ima dvadeset pet kvadratnih kilometara teritorije. A radio je potpuno nepouzdan u ovoj okolini." Nasmešio se. "Da vidimo, kada bih na svakom kvadratnom metru zastao i pozvao te po imenu, trebalo bi da te pozovem dvadeset pet miliona puta. Sa jednim pozivom svakih deset sekundi - što mi daje vremena da oslušnem ima li odgovora i da pređem na sledeći kvadratni metar - to bi bilo šest poziva na minut. Znači, bilo bi mi potrebno četiri miliona minuta, što je neznatno manje od šezdeset hiljada sati, ili dve i po hiljade zemaljskih dana..."
<BR>&nbsp;&nbsp;&nbsp;&nbsp;&nbsp;"U redu, u redu", prekide ga Nikol. Najzad se smejala. "Reci mi, kako si znao gde sam."
<BR>&nbsp;&nbsp;&nbsp;&nbsp;&nbsp;Ričard ustade. "Smem li?" reče on dramatično i posegnu prema džepu na grudima Nikolinog letačkog odela.
<BR>&nbsp;&nbsp;&nbsp;&nbsp;&nbsp;"Pretpostavljam", odgovori ona. "Iako mi ne pada na pamet šta..."
<BR>&nbsp;&nbsp;&nbsp;&nbsp;&nbsp;Ričard gurnu ruku u njen džep i izvadi princa Hala. "On me je doveo do tebe", reče Vejkfild. "Dobar si ti čovek, moj prinče, ali izvesno vreme mislio sam da si me izdao."
<BR>&nbsp;&nbsp;&nbsp;&nbsp;&nbsp;Nikol nije imala pojma o čemu Ričard priča. "Princ Hal i Falstaf imaju usaglašene navigacione markere", objasni on. "Emituju petnaest jakih impulsa svake sekunde. Sa Falstafom učvršćenim u mojoj kućici u Beti i sa odgovarajućim primopredajnikom na logorištu Alfa, bio sam u stanju da te sledim uz pomoć triangulacije. I zato sam tačno znao gde si - bar u pogledu x/y koordinata. Moj jednostavni algoritam za praćenje ne predviđa i izlete u z."
<BR>&nbsp;&nbsp;&nbsp;&nbsp;&nbsp;"Tako bi jedan inženjer nazvao moju posetu jazbini avijana?" reče Nikol sa novim osmehom. "Izlet u z?"
<BR>&nbsp;&nbsp;&nbsp;&nbsp;&nbsp;"To je jedan od načina da se stvar opiše."
<BR>&nbsp;&nbsp;&nbsp;&nbsp;&nbsp;Nikol zavrte glavom. "Stvarno te ne shvatam, Vejkfilde. Ako si zaista sve vreme znao gde sam, zbog čega si, do vraga, toliko čekao..."
<BR>&nbsp;&nbsp;&nbsp;&nbsp;&nbsp;"Zbog toga što smo te izgubili, ili smo mislili da smo te izgubili, pre nego što smo te našli... kada sam se vratio da uzmem Falstafa."
<BR>&nbsp;&nbsp;&nbsp;&nbsp;&nbsp;"Jesam li ja otupavela tokom poslednje nedelje, ili je ova vrteška objašnjavanja sve smušenija?"
<BR>&nbsp;&nbsp;&nbsp;&nbsp;&nbsp;Sada je bio na Ričarda red da se nasmeje. "Možda bi trebalo da ti malo suvislije izložim stvari." On zastade da bi sredio misli. "Stvarno sam se naljutio", poče on, "tamo, tokom juna, kada je Inženjerska grupa za upravljanje odlučila da ne upotrebi navigacione snopove kao pomoćne lične lokatore. Upozoravao sam, bezuspešno, da bi moglo doći do vanrednih situacija, ili nepredviđenih okolnosti, u kojima bi odnos signal-šum na redovnim linijama veze pao ispod praga. Zato sam opremio tri sopstvena robota za svaki slučaj..."
<BR>&nbsp;&nbsp;&nbsp;&nbsp;&nbsp;Nikol je proučavala Ričarda Vejkfilda dok je govorio. Zaboravila je da je istovremeno zapanjujući i zabavan. Bila je sigurna da bi mogao da priča na tu temu pun sat, samo kada bi mu postavljala prava pitanja.
<BR>&nbsp;&nbsp;&nbsp;&nbsp;&nbsp;"...Onda je Falstaf izgubio signal", nastavio je on. "Lično nisam bio prisutan u to vreme, jer sam se pripremao da dođem sa Hiroom Jamanakom da pokupim tebe i Franćesku helikopterom. Ali Falstaf ima mali rekorder i vremenski beleži sve podatke. Kada se nisi pojavila, ponovo sam pustio podatke iz rekordera i otkrio da se signal naglo prekinuo.
<BR>&nbsp;&nbsp;&nbsp;&nbsp;&nbsp;Vratio se samo nakratko, dok smo koji minuta potom razgovarali preko radija, ali nekoliko sekundi posle poslednjeg razgovora signal je zauvek nestao. Sve kao da je ukazivalo na hardverski kvar. Pomislio sam da je princ Hal otkazao. Kada je Franćeska rekla da si otišla sa njom sve do trga, onda sam postao doslovce siguran da je princ Hal..."
<BR>&nbsp;&nbsp;&nbsp;&nbsp;&nbsp;Nikol je slušala samo jednim uhom, ali joj se pažnja vrati kada je Ričard pomenuo Franćesku. "Stoj", prekide ga Nikol i podiže ruku. "Šta kažeš da ti je rekla?"
<BR>&nbsp;&nbsp;&nbsp;&nbsp;&nbsp;"Da ste ti i ona zajedno napustile ambar i da si nekoliko minuta kasnije pošla od nje da potražiš Takagišija..."
<BR>&nbsp;&nbsp;&nbsp;&nbsp;&nbsp;"To je čisto sranje", reče Nikol.
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"To je laž. Apsolutna i potpuna neistina. Upala sam u onu rupu o kojoj sam ti pričala još dok je Franćeska bila tamo, ili bar ne više od jednog minuta pošto je otišla. Nije me uopšte videla posle toga."
<BR>&nbsp;&nbsp;&nbsp;&nbsp;&nbsp;Ričard razmisli na trenutak. "To objašnjava zbog čega te je Falstaf izgubio. Sve vreme si bila u ambaru i signal je bio blokiran." Sada je na njega bio red da bude zbunjen. "Ali zbog čega bi Franćeska izmislila takvu priču?"
<BR>&nbsp;&nbsp;&nbsp;&nbsp;&nbsp;To bih i ja volela da znam, reče Nikol sebi. Mora da je namerno otrovala Borzova. Zbog čega bi inače hotimice...
<BR>&nbsp;&nbsp;&nbsp;&nbsp;&nbsp;"Da li je bilo nečega između vas dve?" nastavi Ričard. "Oduvek mi se činilo da primećujem..."
<BR>&nbsp;&nbsp;&nbsp;&nbsp;&nbsp;"Verovatno malo ljubomore", prekide ga Nikol, "i to u oba smera. Franćeska i ja smo udaljene svetlosnim godinama."
<BR>&nbsp;&nbsp;&nbsp;&nbsp;&nbsp;"To slobodno možeš da ponoviš", zakikota se Ričard. "Proveo sam dobar deo godine u davanju znakova da te smatram inteligentnom, zanimljivom i privlačnom. Pa ipak, nikada nisam primio ništa izuzev uzdržanog i uglađenog profesionalnog odziva. Sa druge strane, Franćeska primeti i ukoliko je slučajno pogledaš postrance."
<BR>&nbsp;&nbsp;&nbsp;&nbsp;&nbsp;"Postoje i druge, bitnije razlike", odvrati Nikol, ne baš nezadovoljna zbog toga što je Ričard konačno rečima izrazio svoje zanimanje za nju kao ženu.
<BR>&nbsp;&nbsp;&nbsp;&nbsp;&nbsp;Na trenutak dođe do pauze u razgovoru. Nikol baci pogled na asovnik. "Ali ne želim više da traćim vreme na razgovore o Franćeski Sabatini", reče ona. "Za sat će ponovo biti mrak, a mi treba da isplaniramo bekstvo sa ostrva. Isto tako treba da razmotrimo određene, ovaj, logističke teme, kao što su hrana, voda i druge stvari o kojima ne bih pričala i zbog kojih je zarobljeništvo u maloj rupi bilo prilično odvratno."
<BR>&nbsp;&nbsp;&nbsp;&nbsp;&nbsp;"Doneo sam prenosnu kućicu - ako nam zatreba."
<BR>&nbsp;&nbsp;&nbsp;&nbsp;&nbsp;"Sjajno", odvrati Nikol, "prisetiću se toga kad bude padala kiša." Automatski je posegla u ranac za mana dinjom, ali nije izvadila kutiju sa hranom. "Uzgred", reče ona Ričardu, "jesi li doneo nešto ljudske hrane?"
<BR>&nbsp;&nbsp;&nbsp;&nbsp;&nbsp;Kućica se pokazala korisnom kada su se spremali za spavanje. Odlučili su da je postave odmah pored središnjeg trga. Nikola je osećala da je bezbednija kada je u blizini avijana. U izvesnom smislu, bili su joj prijatelji i mogli bi joj pomoći ako bi se ukazala potreba. Isto tako, bili su jedini znani izvor hrane. Ričard i Nikol zajedno su imali jedna dovoljno hrane i vode da im potraje dva ramanska dana.
<BR>&nbsp;&nbsp;&nbsp;&nbsp;&nbsp;Nikol se nije protivila Ričardovom predlogu da podele kućicu. On je u prvi mah galantno ponudio da spava napolju, "ukoliko će ti zbog toga biti udobnije", ali kućice su bile dovoljno prostrane za dve ležaljke sve dok nije bilo drugog pokućstva. Razgovor im je bio vrlo olakšan time što su ležali na pola metra rastojanja. Nikol podrobno opisa sate svog samovanja, izostavivši samo deo o bočici i viziji. To je za nju bilo previše lična stvar da bi je podelila sa nekim. Ričarda je opčinila čitava njena priča, a avijani su mu potpuno obuzeli pažnju.
<BR>&nbsp;&nbsp;&nbsp;&nbsp;&nbsp;"Hoću da kažem", reče on i osloni glavu na lakat, "probaj da razmisliš kako su se, do đavola, stvorili ovde. Na osnovu onoga što si rekla, ako se izuzme tenk-stražar - a ja se potpuno slažem sa tobom da je tu reč o anomaliji - nisu napredniji od preistorijskih ljudi. Kakva bi to bila frka da saznamo njihovu tajnu.
<BR>&nbsp;&nbsp;&nbsp;&nbsp;&nbsp;Ne možeš u potpunosti odbaciti mogućnost da su bioti", produži on, jedva susprežući oduševljenje. "Možda nisu upečatljivi u biološkom pogledu, ali, Isuse, kao veštačka inteligencija vrhunski su domet." On sede na svom ležaju. "Zamisli samo šta bi to značilo u oba slučaja. Moramo otkriti sve te odgovore. Ti si lingvista, možda možeš da naučiš da razgovaraš sa njima."
<BR>&nbsp;&nbsp;&nbsp;&nbsp;&nbsp;Nikol je sve to zabavilo. "Da li ti je palo na pamet, Ričarde", pitala je ona, "da će sva ova rasprava postati akademska ako nas niko ne spase?"
<BR>&nbsp;&nbsp;&nbsp;&nbsp;&nbsp;"Nekoliko puta." Ričard se nasmeja. Ponovo je legao. "Onaj prokleti Hajlman me je odveo na stranu, neposredno pre nego što ću se vratiti u Ramu, i rekao mi da svojim povratkom ovde 'kršim sve procedure'. Dao mi je reč da se neće vraćati po mene ni pod kojim uslovima."
<BR>&nbsp;&nbsp;&nbsp;&nbsp;&nbsp;"Pa zašto si se onda vratio?"
<BR>&nbsp;&nbsp;&nbsp;&nbsp;&nbsp;"Nisam u potpunosti siguran", reče on polako. "Znam da sam želeo da uzmem Falstafa i da vidim nije li nekim slučajem primio još signala sa tvog odašiljača. Ali mislim da je bilo i drugih razloga. Misija je sve više postajala politička nego naučna. Bilo mi je očigledno da će birokrate na Zemlji prekinuti pohod, 'iz bezbednosnih razloga' i da se posada neće vratiti na Ramu. Znao sam takođe da će se političke rasprave nastaviti još dan ili dva." Zastao je na sekundu. "A želeo sam da poslednji put pogledam najneverovatniji prizor svoga života."
<BR>&nbsp;&nbsp;&nbsp;&nbsp;&nbsp;Nikol je ćutala jedan trenutak. "Očigledno se nisi plašio", reče ona blago, "jer ni sada ne pokazuješ nikakvog znaka straha. Zar te misao da bi mogao biti ostavljen da umreš na Rami nimalo ne uznemirava?"
<BR>&nbsp;&nbsp;&nbsp;&nbsp;&nbsp;"Malo", odgovori Ričard. "Ali umiranje u uzbudljivoj situaciji bolje je od življenja u dosadnoj." Ponovo se digao na lakat. "Tri godine sam čekao ovu misiju. Od početka sam smatrao da imam dobrih izgleda da budem odabran. Izuzev mojih robota i Šekspira, u mom životu nema ničega osim rada. Nemam ni porodicu, niti prijatelje o kojima treba da mislim..."
<BR>&nbsp;&nbsp;&nbsp;&nbsp;&nbsp;Glas mu se izgubi. "A povratka se bojim isto toliko koliko i smrti. Ričard Vejkfild, kosmonaut 'Njutna', ima bar jasno određen cilj." Želeo je da kaže još nešto, ali se zaustavio. Ričard ponovo leže i sklopi oči.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
