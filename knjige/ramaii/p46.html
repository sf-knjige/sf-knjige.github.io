<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46. BOLJA POLOVINA HRABROSTI
<P>&nbsp;&nbsp;&nbsp;&nbsp;&nbsp;Ogromna, kružna rupa ispod njih protezala se u pomrčinu. Samo je gornjih pet metara bilo obasjano. Metalni šiljci, dugi oko metar, virili su iz zidova, svi razdvojeni od svojih suseda istim rastojanjem.
<BR>&nbsp;&nbsp;&nbsp;&nbsp;&nbsp;"Ovo je nepobitno krajnje odredište tunela", promrmlja Ričard za sebe. Imao je teškoća da ugradi ovu ogromnu, cilindričnu rupu sa šiljcima po zidovima u opštu predstavu o Rami. On i Nikol dvaput su obišli perimetar. Čak su se vratili nekoliko stotina metara niz drugi, susedni tunel, zaključivši prema njegovoj blagoj zakrivljenosti nadesno da verovatno polazi iz iste pećine kao i tunel kojim su došli dovde.
<BR>&nbsp;&nbsp;&nbsp;&nbsp;&nbsp;"Pa", reče najzad Ričard i sleže ramenima, "krećemo." Stavio je nogu na jedan šiljak da proveri može li da mu izdrži težinu. Bio je čvrst. Stavio je levu nogu na novi šiljak i spustio se još jedan nivo desnom nogom. "Razmak je gotovo savršen", reče on i baci pogled nazad na Nikol, "ne bi trebalo da bude teško da se siđe."
<BR>&nbsp;&nbsp;&nbsp;&nbsp;&nbsp;"Ričarde Vejkfilde", reče Nikol sa ruba jame, "pokušavaš li ti to da mi kažeš da nameravaš da se spustiš u taj bezdan? I da očekuješ da te sledim?"
<BR>&nbsp;&nbsp;&nbsp;&nbsp;&nbsp;"Ništa ja ne očekujem od tebe", odvrati on. "Ali ne vidim svrhu u tome da se sada okrenemo nazad. Kakva nam je alternativa? Da se vratimo tunelom do kosine i izlaza? Zašto? Da ustanovimo da li nas je neko našao? Videla si fotografije čamaca. Možda su pravo ispod nas na dnu. Možda tu čak postoji skrivena reka koja ispod tla teče do Cilindričnog mora."
<BR>&nbsp;&nbsp;&nbsp;&nbsp;&nbsp;"Možda nas", reče Nikol i poče lagano da se spušta pošto je Ričardovo napredovanje upalilo novi niz svetiljki ispod njih, "jedna od onih stvari što prave neobičan šum čeka dole na dnu."
<BR>&nbsp;&nbsp;&nbsp;&nbsp;&nbsp;"Ustanoviću to odmah", reče Ričard. "Hej vi, tamo dole. Nas dva ljudska stvorenja upravo silazimo." Mahnuo je i na trenutak izgubio ravnotežu.
<BR>&nbsp;&nbsp;&nbsp;&nbsp;&nbsp;"Nemoj toliko da se razmećeš", reče Nikol, silazeći do njega. Zastala je da dođe do daha i da se obazre. Oba stopala su joj počivala na šiljcima, a druga dva čvrsto je držala rukama. Mora da sam poludela, reče ona sebi. Pogledaj samo to mesto. Lako je zamisliti stotinu gnusnih smrti. Ričard se spusti niz još jedan par šiljaka. A pogledaj njega. Zar je potpuno imun na strah? Ili je samo nehajan? Stvarno deluje kao da uživa u svemu ovome."
<BR>&nbsp;&nbsp;&nbsp;&nbsp;&nbsp;Treći niz svetiljki obasjao je mrežu na suprotnom zidu ispod njih. Visila je između šiljaka i sa rastojanja pri slaboj svetlosti delovala je poput smanjene verzije objekta zakačenog između dva oblakodera u Njujorku. Ričard požuri oko jednog cilindra da pogleda mrežu. "Dođi ovamo", doviknu od Nikol. "Mislim da je posredi isti prokleti materijal."
<BR>&nbsp;&nbsp;&nbsp;&nbsp;&nbsp;Mreža je za zid bila učvršćena malim klinovima. Na Ričardovo navaljivanje, Nikol odseče parče i pruži mu ga. On ga rastegli, pa je gledao kako vraća svoj prethodni oblik. Stao je da mu proučava unutrašnju strukturu. "I jeste ista stvar", reče on. Obrve mu se namrštiše. "Ali šta to, do đavola, znači?"
<BR>&nbsp;&nbsp;&nbsp;&nbsp;&nbsp;Nikol je stajala pokraj njega i nemarno obasjavala svetiljkom dubine ispod njih. Upravo je htela da predloži da se popnu i potraže poznatiji teren, kada joj se učini da je opazila odraz sa poda dvadesetak metara ispod njih. "Imam jedan predlog", reče Nikol Ričardu. "Dok ti proučavaš uže te mreže, ja ću sići još nekoliko metara. Možda smo blizu dna ovog šašavog bunara šiljaka, ili šta je već. Ako nismo, onda ćemo otići sa ovog mesta."
<BR>&nbsp;&nbsp;&nbsp;&nbsp;&nbsp;"U redu", reče Ričard odsutno. Već je počeo sa ispitivanjem užeta mreže, koristeći mikroskop koji je izvadio iz ranca.
<BR>&nbsp;&nbsp;&nbsp;&nbsp;&nbsp;Nikol se okretno spusti na dno. "Mislim da bi bilo bolje da siđeš", doviknu ona Ričardu. "Ima još dva tunela, jedan veliki i jedan mali. Plus još jedna rupa u središtu..." Smesta se našao kraj nje, krenuvši čim je video da je donja platforma obasjana svetlošću.
<BR>&nbsp;&nbsp;&nbsp;&nbsp;&nbsp;Ričard i Nikol sada su stajali na tri metra širokoj terasi na dnu cilindra sa šiljcima. Terasa je obrazovala prsten oko jedne manje rupe iz čijih zidova su takođe virili šiljci. Sa njihove leve i desne strane, mračni, zasvođeni tuneli bili su urezani u stenu ili metal koji je bio osnovni konstrukcioni materijal prostranog podzemnog sveta. Tunel sa njihove leve strane bio je visok pet do šest metara; majušni tunel sa suprotne strane, sto osamdeset stepeni oko prstena, bio je visok samo pola metra.
<BR>&nbsp;&nbsp;&nbsp;&nbsp;&nbsp;Protegnute kroz oba tunela i prodirući do pola širine terase u prsten pružale su se dve male, paralelne trake od nepoznatog materijala pričvršćene za pod. Trake su bile veoma blizu jedna drugoj u malom tunelu, a više razmaknute u drugom. Ričard je klekao i stao da razgleda trake pred većim tunelom kada je začuo udaljenu tutnjavu. "Čuj", reče on Nikoli i njih dvoje nagonski ustuknu.
<BR>&nbsp;&nbsp;&nbsp;&nbsp;&nbsp;Tutnjava se pojača i pretvori u fijuk, kao da se nešto hitro kreće kroz vazduh. Daleko u tunelu, koji se pružao prav kao strela, Ričard i Nikol videše kako se pale svetla. Oni se napregoše. Nije bilo potrebn da dugo čekaju na razjašnjenje. Vozilo koje je podsećalo na vagon podzemne železnice na vazdušnom jastuku pojavi se na vidiku i stade da juri prema njima, iznenada se zaustavivši sa prednjom ivicom malo preko ruba traka na podu.
<BR>&nbsp;&nbsp;&nbsp;&nbsp;&nbsp;Ričard i Nikol su ustuknuli kada je vozilo pojurilo prema njima. Oboje su bili opasno blizu ivice prstena. Nekoliko sekundi ćutke su stajali i gledali u aerodimanično obličje koje se uzdizalo pred njima. Onda pogledaše jedno u drugo i istovremeno prsnuše u smeh. "U redu", reče Nikol nervozno, "shvatam. Prešli smo u novu dimenziju. U ovoj je tek donekle teško naći stanicu podzemne železnice... Sve ovo je potuno apsurdno. Silazimo niz cev sa šiljcima i završimo na stanici metroa... Ne znam kako je sa tobom, Ričarde, ali meni je dosta. Sve bih dala za dva normalna avijana i mana dinju..."
<BR>&nbsp;&nbsp;&nbsp;&nbsp;&nbsp;Ričard ode iza vozila. Bočna vrata se otvoriše i obojeu ugledaše osvetljenu unutrašnjost. Nije bilo sedišta, samo tanke, cilindrične šipke, postavljene bez neke očigledne pravilnosti, koje su se pružale na rastojanju od tri metra od tavanice do poda. "Sigurno ne ide daleko", reče Ričard, proturivši glavu kroz vrata, ali ostavljajući noge napolju na terasi. "Nigde nema sedišta."
<BR>&nbsp;&nbsp;&nbsp;&nbsp;&nbsp;Nikol priđe da i sama pogleda. "Možda nemaju staraca niti bogalja - a sve prodavnice su u blizini kuće." Ponovo se nasmejala kada se Ričard nagao dublje ukola da bi jasnije osmotrio tavanicu i zidove. "Nemoj da ti na um padaju šašave ideje", reče ona. "Bilo bi to zajemčeno ludilo kada bismo se popeli u ta kola. Ukoliko ne ostanemo bez hrane, pa nam je to poslednja nada."
<BR>&nbsp;&nbsp;&nbsp;&nbsp;&nbsp;"Pretpostavljam da si u pravu", odvrati Ričard. Bio je nepobitno razočaran kada se povukao iz kola. "Ali kakva neverovatna..." Zastao je usred rečenice, zureći prema platformi na suprotnoj strani terase. Tamo, nasred sada osvetljenog ulaza u mali tunel, istovetno vozilo, deset puta manje od onoga pokraj njega, lebdelo je iznad poda. Nikol je sledila Ričardov pogled.
<BR>&nbsp;&nbsp;&nbsp;&nbsp;&nbsp;"To mora da je put za Liliput", reče Nikol. "Džinovi silaze na nekom drugom spratu, a stvorenja normalne veličine idu ovim metroom. Sve je sasvim jednostavno."
<BR>&nbsp;&nbsp;&nbsp;&nbsp;&nbsp;Ričard brzo obiđe prsten. "Pa to je savršeno", reče on glasno, skide ranac i stavi ga na terasu pokraj sebe. Počeo je da pretura po jednom od većih odeljaka.
<BR>&nbsp;&nbsp;&nbsp;&nbsp;&nbsp;"Šta to radiš?" upita Nikol radoznalo.
<BR>&nbsp;&nbsp;&nbsp;&nbsp;&nbsp;Ričard izvadi dve male figure iz ranca i pokaza joj ih. "Savršeno", ponovio je, sa nepogrešivim uzbuđenjem. "Možemo da pošaljemo princa Hala i Falstafa. Biće mi potrebna samo dva minuta da im podesim softver."
<BR>&nbsp;&nbsp;&nbsp;&nbsp;&nbsp;Ričard je već prostro džepni kompjuter na terasu pokraj robota i dao se na posao. Nikol sede leđima uza zid između dva šiljka. Bacila je pogled prema Ričardu. Stvarno je retka zverka, pomisli ona sa divljenjem, razmišljajući o satima koje su proveli zajedno. Genije, to je očigledno. Gotovo bez prepredenosti i zlobe. A nekako je zadržao radoznalost deteta.
<BR>&nbsp;&nbsp;&nbsp;&nbsp;&nbsp;Nikol se iznenada oseti vrlo umorno. Nasmešila se dok je posmatrala Ričarda. Bio je sav zaokupljen poslom. Nikol na trenutak zatvori oči.
<BR>&nbsp;&nbsp;&nbsp;&nbsp;&nbsp;"Izvini što mi je bilo potrebno toliko dugo", reče joj Ričard. "Stalno su mi na um padale nove stvari koje bi trebalo dodati, a morao sam i da preuredim vezu..."
<BR>&nbsp;&nbsp;&nbsp;&nbsp;&nbsp;Nikol se vrlo sporo budila iz sna. "Koliko smo dugo ovde?" reče ona kada je zevnula.
<BR>&nbsp;&nbsp;&nbsp;&nbsp;&nbsp;"Malo više od jednog sata", odgovori Ričard pogruženo. "Ali sve je spremno. Spreman sam da pošaljem momke u podzemnu."
<BR>&nbsp;&nbsp;&nbsp;&nbsp;&nbsp;Nikol se obazre oko sebe. "Kola su i dalje tu", primeti ona.
<BR>&nbsp;&nbsp;&nbsp;&nbsp;&nbsp;"Mislim da rade kao svetla. Kladim se da će ostati na stanici sve dok budemo na platformi."
<BR>&nbsp;&nbsp;&nbsp;&nbsp;&nbsp;Nikol ustade i protegli se. "Dakle, evo plana", reče Ričard. "Imam upravljački primopredajnik u ruci. Hal i ser Džon imaju audio, video i IC senzore koji će neprekidno skupljati podatke. Možemo odabrati koji ćemo kanal nadzirati na kompjuterima i slati nove naredbe kada to bude potrebno."
<BR>&nbsp;&nbsp;&nbsp;&nbsp;&nbsp;"Ali hoće li signali prodirati kroz zidove?" upita Nikol, prisetivši se iskustva sa ambarom.
<BR>&nbsp;&nbsp;&nbsp;&nbsp;&nbsp;"Sve dok ne budu morali da putuju kroz previše mnogo materijala. Sistem je konstruisan tako da mu je ostavljena poprilična rezerva u pogledu odnosa signal-šum da bi izdržao određeno slabljenje.... Osim toga, veća kola podzemne došla su nam pravom linijom. Nadam se da će slično biti i sa ovima."
<BR>&nbsp;&nbsp;&nbsp;&nbsp;&nbsp;Ričard oprezno položi dva robota na terasu i zapovedi im da odu prema kolima metroa. Vrata se otvoriše na obe strane kada su se primakli. "Spomenite me gospođi Žurki", reče Falstaf dok se penjao u kola. "Bila je glupo čeljade, ali dobrog srca."
<BR>&nbsp;&nbsp;&nbsp;&nbsp;&nbsp;Nikol uputi Ričardu zbunjen pogled. "Nisam im obrisao sve ranije programe", nasmeja se on. "S vremena na vreme verovatno će nasumično izgovoriti po koju besmislenu primedbu."
<BR>&nbsp;&nbsp;&nbsp;&nbsp;&nbsp;Dva robota stajala su u kolima podzemne minut ili dva. Ričard im žurno proveri senzore i izvrši još jednu grupu kalibracija na monitoru. Duže vremena potom vrata kola podzemne najzad se zatvoriše; vozilo je sačekalo još deset sekundi, a zatim je odjurilo u tunel.
<BR>&nbsp;&nbsp;&nbsp;&nbsp;&nbsp;Ričard zapovedi Falstafu da se okrene napred, ali kroz prozor se nije moglo videti mnogo toga. Bila je to iznenađujuće duga vožnja velikom brzinom. Ričard oceni da su mala kola metroa prešla nekoliko kilometara pre nego što su najzad usporila i stala.
<BR>&nbsp;&nbsp;&nbsp;&nbsp;&nbsp;Ričard je sačekao izvesno vreme pre nego što je naredio dvojici robota da iziđu iz kola. Želeo je da bude siguran da nisu izišli na međustanici. Međutim, nije bilo potrebe za brigu; prva puna skupina snimaka sa princa Hala i Falstafa pokazivala je da je podzemna stvarno stigla do kraja linije.
<BR>&nbsp;&nbsp;&nbsp;&nbsp;&nbsp;Dva robota iziđoše na platformu kraj vozila i napraviše još fotografija okoline. Stanica podzemne imala je stubove i lukove, ali u suštini bila je jedna jedina dugačka, povezana odaja. Ričard je na osnovu snimaka procenio da se tavanica nalazi na visini od dva metra. Naredio je Halu i Falstafu da pođu dugačkim hodnikom koji je vodio nalevo, pod pravim uglom na šine podzemne.
<BR>&nbsp;&nbsp;&nbsp;&nbsp;&nbsp;Hodnik se završavao pred novim tunelom, ovog puta visokim jedva pet centimetara. Dok su roboti pregledali pod, otkrivši dve majušne trake koje su im se pružale gotovo do nogu, kola podzemne železnice minijaturnih razmera dođoše na stanicu. Sa otvorenim vratima i osvetljenom unutrašnjošću, Ričard i Nikol ustanoviše da su nova kola podzemne železnice istovetna, izuzev po veličini, sa ono dvoje koja su videli ranije.
<BR>&nbsp;&nbsp;&nbsp;&nbsp;&nbsp;Kosmonauti se sedeli zajedno sa kolenima na terasi i sa zanimanjem posmatrali mali kompjuterski monitor. Ričard naredi Falstafu da snimi princa Hala kako stoji pored sićušne stanice podzemne železnice. "Sama kola", reče Ričard Nikol, pošto je proučio sliku, "visoka su manje od dva centimetra. Šta će se voziti u njima? Mravi?"
<BR>&nbsp;&nbsp;&nbsp;&nbsp;&nbsp;Nikol zavrte glavom i ne reče ništa. Ponovo je osećala zbunjenost. U tom trenutku razmišljala je o svojoj prvobitnoj reakciji na Ramu, kada je doputovala transporterom od glavčine do komunikacione stanice na vrhu stepeništa Alfa. Nikada, čak ni u svojoj najnesputanijoj mašti, pomisli ona, prisetivši se strahopoštovanja pred tim prvim panoramskim prizorom, nisam predviđala da će biti toliko novih tajni. Prvi istraživači jedva da su zagrebali po površini...
<BR>&nbsp;&nbsp;&nbsp;&nbsp;&nbsp;"Ričarde", reče Nikol, poremetivši sopstvene misli.
<BR>&nbsp;&nbsp;&nbsp;&nbsp;&nbsp;On zapovedi robotima da pođu nazad hodnikom, a zatim diže pogled sa monitora. "Da?" reče on.
<BR>&nbsp;&nbsp;&nbsp;&nbsp;&nbsp;"Koliko je debeo trup Rame?"
<BR>&nbsp;&nbsp;&nbsp;&nbsp;&nbsp;"Ukupno oko četiri stotine metara, čini mi se", uzvrati on sa malo zbunjenim izrazom. "Ali to je na jednom kraju. Nemamo pouzdanog načina da saznamo koliko je trup debeo na nekom drugom mestu. Norton i posada javili su da se dubima Cilindričnog mora veoma menjala - od svega četrdeset metara na jednoj tački do sto pedeset drugde. To bi mi nagovestilo debljinu trupa od najmanje nekoliko stotina metara."
<BR>&nbsp;&nbsp;&nbsp;&nbsp;&nbsp;Ričard brzo proveri monitor. Princ Hal i Falstaf su gotovo stigli do stanice na kojoj su sišli sa podzemne železnice. On im odasla naredbu za zaustavljanje i okrete se Nikol. "Zašto pitaš? Ne liči na tebe da postavljaš beskorisna pitanja."
<BR>&nbsp;&nbsp;&nbsp;&nbsp;&nbsp;"Ovde dole očigledno postoji čitav neistraženi svet", odvrati Nikol. "Bio bi potreban čitav život..."
<BR>&nbsp;&nbsp;&nbsp;&nbsp;&nbsp;"Nemamo toliko na raspolaganju", prekide je Ričard uz osmeh. "Bar ne normalan život... Ali da se vratimo tvom pitanju o debljini; seti se da je nivo tla čitavog južnog polucilindra četiri stotine pedeset metara iznad nivoa severnog. Znači, ukoliko ne postoje neke bitne strukturalne nepravilnosti - a mi ih spolja u svakom slučaju nismo videli - debljina na jugu trebalo bi da bude bitno veća."
<BR>&nbsp;&nbsp;&nbsp;&nbsp;&nbsp;Ričard je čekao da Nikol nešto doda. Kada je ona nastavila da ćuti i posle nekoliko sekundi, on se okrenu monitoru i nastavi sa svojim posrednim istraživanjem uz pomoć robota.
<BR>&nbsp;&nbsp;&nbsp;&nbsp;&nbsp;Postojao je dobar razlog za Nikolino pitanje o debljini trupa. U umu je imala jednu sliku koje nikako nije mogla da se otrese. Nikol je zamišljala kako stiže do kraja jednog od tih dugačkih, podzemnih tunela, otvara vrata, a tamo je zaslepljuje svetlost Sunca. Ne bi li to bilo neverovatno, pomisli ona, biti inteligentno stvorenje koje živi u ovom lavirintu prigušene svetlosti i tunela i onda, slučajnošću, nabasati na nešto što bi neopozivo izmenilo čitavu tvoju predstavu o Vaseljeni? Kako bi mogao da se vratiš...
<BR>&nbsp;&nbsp;&nbsp;&nbsp;&nbsp;"Šta je sad to, za ime sveta?" upita Ričard. Nikol zastade u mentalnom lutanju i usredsredi se na monitor. Princ Hal i Falstaf su ušli u neku veliku odaju na suprotnom kraju stanice podzemne železnice i sada su stajali pred masom neke mlitave, sunđeraste mreže nalik paukovoj. Infracrveni snimak čitavog prizora pokazivao je ugneždenu loptu unutar paučinaste mreže koja je zračila toplinu. Na Nikolin predlog, Ričard zapovedi robotima da obiđu objekat i istraže ostatak te nove oblasti.
<BR>&nbsp;&nbsp;&nbsp;&nbsp;&nbsp;Odaja je bila ogromna. Pružala se u veću daljinu nego što je bila rezolucija video uređaja koje su nosili roboti. Tavanica je bila visoka dvadesetak metara, a dva bočna zida bila su razdvojena više od pedeset metara. Nekoliko drugih sličnih loptastih objekata, zatvorenih u sunđerastu masu, videlo se rasuto po odaji u daljini. Mreža koja se pružala gotovo čitavim putem preko odaje, ali se prekidala pet metara iznad tla, visila je sa visoke tavanice u prednjem planu. Druga mreža jedva se razaznavala nekih stotinak metara iza prve.
<BR>&nbsp;&nbsp;&nbsp;&nbsp;&nbsp;Ričard i Nikol počeše da raspravljaju šta roboti treba da učine sledeće. Nije bilo drugih izlaza niti iz stanice podzemne železnice, ni iz ogromne odaje. Panoramski snimak odaje nije otkrivao ništa zanimljivo osim lopti okruženih sunđerastom spoljašnjošću. Nikol je želela da vrate robote i da napuste jazbinu. Ričardova radoznalost zahtevala je makar nasumično ispitivanje jednog od loptastih objekata.
<BR>&nbsp;&nbsp;&nbsp;&nbsp;&nbsp;Dva robota bila su u stanju da se uz određene poteškoće uzveru po mrežastom materijalu i da prodru kroz njega da bi stigla do lopte u središtu. Jedna od namena spoljašnjeg materijala bila je očigledno da upija toplotu. Kada su roboti stigli do ugneždene lopte, njihovi unutrašnji monitori sevnuše upozorenjem da spoljašnja temperatura prelazi bezbedne granice funkcionisanja.
<BR>&nbsp;&nbsp;&nbsp;&nbsp;&nbsp;Ričard se hitro pokrenu. Gotovo neprekidno zadajući naredbe robotima, utvrdio je da je lopta doslovce neprobojna i da je verovatno načinjena od teške metalne legure vrlo čvrste površine. Falstaf nekoliko puta udari rukom po lopti; zvuk koji je nastajao bio je brzo prigušen, što je nagoveštavalo da je lopta puna nečega, verovatno tečnosti. Dva robota upravo su stala da se probijaju iz sunđeraste mreže kada su im audio sistemi uhvatili zvuk četki koje se taru o metal.
<BR>&nbsp;&nbsp;&nbsp;&nbsp;&nbsp;Ričard pokuša da ubrza njihovo bekstvo. Hal je bio u stanju da ubrza korak, ali je Falstafa, kod koga se temperatura podsistema previše podigla tokom prilaska sferi, unutrašnja procesorska logika sprečila da ubrza delanje. Zvuk četki bivao je sve glasniji.
<BR>&nbsp;&nbsp;&nbsp;&nbsp;&nbsp;Kompjuterski monitor na terasi između dvoje kosmonauta bio je podeljen na dva dela. Princ Hal stigao je do ruba sunđera, dotakao tlo i pošao prema podzemnoj železnici ne čekajući pratioca. Falstaf nastavi da se lagano spušta kroz mrežu. "Previše posla za čoveka koji pije", promumla on dok je puzao preko nove prepreke.
<BR>&nbsp;&nbsp;&nbsp;&nbsp;&nbsp;Zvuk povlačenja preko metala naglo se prekide i Falstafova kamera napravi sliku izguženog, kožastog objekta sa crnim i zlatnim prugama. Nekoliko trenutaka kasnije slika sa kamere pocrne i oglasi se alarm malog robota "Sledi potpuno zakazivanje". Ričard i Nikol su nazreli još jedan prizor sa Falstafa; ovaj je pokazivao nešto što je podsećalo na džinovsko oko gledano izbliza, crnu, želatonoznu masu prošaranu plavim. Onda se sve emisije sa robota, uključujući i telemetrijske signale za slučaj opasnosti, naglo prekidoše.
<BR>&nbsp;&nbsp;&nbsp;&nbsp;&nbsp;Ne više od sekunde potom audio sistem princa Hala uhvati zvuk nalik razbijanju stakla. Ričard naredi robotu da se okrene u smeru zvuka i Halova kamera snimi usamljeni crno-žuti pipak u vazduhu. Pipak je razbio prozor i primicao se robotu. I Ričard i Nikol u istom trenutku shvatiše šta se događa. Stvar je bila na vrhu podzemne železnice! Stizala je prema njima!
<BR>&nbsp;&nbsp;&nbsp;&nbsp;&nbsp;Nikol munjevito poče da se penje uz šiljke. Ričard je protraćio nekoliko dragocenih sekundi na podizanje svog kompjuterskog monitora i odlaganje sve svoje opreme u ranac. Začuo je alarm princa Hala "Sledi potpuno zakazivanje", kada se nalazio na pola puta uz šiljke. Ričard se okrete da pogleda upravo kada su se kola podzemne železnice zaustavila u tunelu ispod njega.
<BR>&nbsp;&nbsp;&nbsp;&nbsp;&nbsp;Od onoga što je ugledao krv mu se sledila. Na vrhu kola bilo je krupno, tamno stvorenje čije se središnje telo, ako je zaista to bilo posredi, spljoštilo uz krov. Prugasti pipci pružali su se u svim pravcima. Njih četiri probilo je prozor voza i dograbilo robota. Stvor brzo siđe sa kola podzemne i omota jedan od osam pipaka oko najnižih šiljaka. Ričard više nije gledao. Uspentrao se uz ostatak cilindra i potrčao kroz tunel na vrhu, sledeći korake Nikol koji su se čuli daleko ispred njega.
<BR>&nbsp;&nbsp;&nbsp;&nbsp;&nbsp;Dok je trčao, Ričard primeti da tunel blago skreće na desno. Prisetio se da, iako to nije tunel koji su koristili ranije, ovaj ipak treba da ih odvede do kosog prilaza. Posle nekoliko stotina metara Ričard zastade da oslušne zvuke svog progonitelja. Nije čuo ništa. Upravo je dva puta duboko udahnuo i ponovo potrčao kada mu uši uhvatiše užasan vrisak ispred njega. Bila je to Nikol. Oh, sranje, pomisli on dok je hitao da je nađe.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
