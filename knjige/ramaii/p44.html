<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. JOŠ JEDNA JAZBINA
<P>&nbsp;&nbsp;&nbsp;&nbsp;&nbsp;Ričard i Nikol imali su i većih briga od Franćeske. Kada su se vratili na središnji trg, otkrili su da je njihova kućica nestala. Ponovljeno kucanje na poklopac avijana nije proizvelo nikakav odziv. Neizvesnost njihovog položaja postade jasna oboma.
<BR>&nbsp;&nbsp;&nbsp;&nbsp;&nbsp;Ričard postade neraspoložen i nepristupačan. Izvinio se Nikol, rekavši da je to karakteristika njegove ličnosti da se povlači od ljudi kada se oseća nesigurno. Nekoliko sati se igrao sa svojim kompjuterom, tek tu i tamo zastajući da postavi Nikol pitanja o geografiji Njujorka.
<BR>&nbsp;&nbsp;&nbsp;&nbsp;&nbsp;Nikol se opružila na ležaljki i počela da razmišlja o preplivavanju Cilindričnog mora. Nije bila naročito dobar plivač. Tokom treninga bilo joj je potrebno oko petnaest minuta da prepliva jedan kilometar. To je bilo u mirnom plivačkom bazenu. Za prelazak mora bila bi prisiljena da pliva pet kilometara po hladnoj, uzburkanoj vodi. A mogla bi je pratiti dražesna stvorenja kao što su bioti-ajkule.
<BR>&nbsp;&nbsp;&nbsp;&nbsp;&nbsp;Veseli debeljko visok dvadeset centimetara prekide njeno premišljanje. "Da li biste izvolela piće, lepa gospo?" upita je Falstaf. Nikol se okrete i poče da proučava robota izbliza. On diže veliki vrč neke tečnosti i ispi ga, prolivši malo sebi na bradu. Obrisao se rukavom i onda podrignuo. "A ako nećeš da piješ", reče on teškim britanskim naglaskom i gurnu ruku u nakitnjak, "onda bi te možda ser Džon mogao naučiti kojoj stvari ispod pokrivača." Majušno lice se nepobitno opsceno kliberilo. Bilo je grubo, ali vrlo smešno.
<BR>&nbsp;&nbsp;&nbsp;&nbsp;&nbsp;Nikol se nasmeja. Isto učini i Falstaf. "Promućuran nisam za sebe", reče robot, "razlog te promućurnosti u drugim je ljudima."
<BR>&nbsp;&nbsp;&nbsp;&nbsp;&nbsp;"Znaš", reče Nikol Ričardu, koji je posmatrao sa rastojanja od nekoliko metara, "ako se ikada umoriš od posla astronauta, mogao bi da zaradiš milione na dečjim igračkama."
<BR>&nbsp;&nbsp;&nbsp;&nbsp;&nbsp;Ričard priđe i podiže Falstafa. Zahvalio se Nikoli na pohvali. "Kako ja vidim stvari, imamo tri mogućnosti", reče on potom vrlo ozbiljno. "Možemo da preplivamo more, možemo da istražimo Njujork u potrazi za materijalom od koga bismo načinili nekakav čamac, ili možemo da čekamo ovde dok neko ne dođe. Nisam preveliki optimista u pogledu naših izgleda ni u jednom od tih slučaja."
<BR>&nbsp;&nbsp;&nbsp;&nbsp;&nbsp;"Šta onda predlažeš?"
<BR>&nbsp;&nbsp;&nbsp;&nbsp;&nbsp;"Predlažem kompromis. Dok bude svetla, hajde da pažljivo istražimo glavne oblasti grada, naročito oko tri trga, i da vidimo možemo li naći išta što bi nam moglo biti od koristi u gradnju čamca. Odvojićemo jedan ramanski dan, možda dva, za istraživanje. Ukoliko ništa ne iskrsne, plivaćemo. Ne verujem da ćemo ikada videti spasilačku grupu."
<BR>&nbsp;&nbsp;&nbsp;&nbsp;&nbsp;"Slažem se. Ali volela bih da najpre učinimo jednu stvar. Najblaže rečeno, nemamo mnogo hrane. Osćala bih se bolje kada bismo najpre izvadili mana dinju, pre nego što nastavimo istraživanje. Na taj način bismo mogli da budemo zaštićeni od iznenađenja."
<BR>&nbsp;&nbsp;&nbsp;&nbsp;&nbsp;Ričard se složi da bi obezbeđivanje zalihe hrane verovatno bilo razborit početni korak. Ali nije mu se dopala zamisao ponovnog korišćenja hirurškog vlakna. "Imala si sreće u mnogo pogleda", reče on Nikoli. "Ne samo što se nit nije otkinula, nego ti čak nije ni skliznula sa pojasa koji si napravila. Međutim, potpuno ti je prosekla rukavice na dva mesta i gotovo presekla pojas."
<BR>&nbsp;&nbsp;&nbsp;&nbsp;&nbsp;"Imaš drugu ideju?" upita Nikol.
<BR>&nbsp;&nbsp;&nbsp;&nbsp;&nbsp;"Materijal mreže je očigledan izbor", odvrati Ričard. "Trebalo bi da bude savršen, pod uslovom da ne bude problema da ga uzmemo. Onda bih mogao da siđem u jamu i da te poštedim nevolja..."
<BR>&nbsp;&nbsp;&nbsp;&nbsp;&nbsp;"Greška", prekide ga Nikol. Nasmešila se. "Sa svim dužnim poštovanjem, Ričarde, sada nije trenutak za mačo-razmetanje. Korišćenje mreže je sjajna ideja. Ali previše si težak. Ako se nešto desi, nikada ne bih bila u stanju da te izvučem." Potapšala ga je po ramenu. "Nadam se da ti ovo ne vređa osećanja, ali od nas dvoje ja imam atletskije predispozicije."
<BR>&nbsp;&nbsp;&nbsp;&nbsp;&nbsp;Ričard odglumi povređeni ponos. "Ali šta bi sa tradicijom? Muškarci uvek iskazuju fizičku snagu i spretnost. Zar se ne sećaš crtaća iz našeg detinjstva?"
<BR>&nbsp;&nbsp;&nbsp;&nbsp;&nbsp;Nikol se nasmeja svim srcem. "Da, dragi moj", reče ona lako. "Ali ti nisi Popaj. A ja svakako nisam Oliva."
<BR>&nbsp;&nbsp;&nbsp;&nbsp;&nbsp;"Nisam siguran da ću to moći da podnesem", reče on i oštro zavrte glavom. "Da u trideset četvrtoj godini otkrijem da nisam Popaj... Kakav udarac mom samopoštovanju." On blago obgrli Nikol. "Šta kažeš?" produži on, "da probamo da još malo spavamo pre nego što dođe svetlo?"
<BR>&nbsp;&nbsp;&nbsp;&nbsp;&nbsp;Nijedno od njih nije moglo da spava. Ležali su jedno pored drugog na ležaljkama nasred otvorenog trga, svako obuzeto sopstvenih mislima. Nikol začu kako se Ričardovo telo miče. "I ti si budan?" reče ona šapatom.
<BR>&nbsp;&nbsp;&nbsp;&nbsp;&nbsp;"Aha", odvrati on. "Čak sam brojao i Šekspirove likove bez uspeha. Stigao sam do preko sto."
<BR>&nbsp;&nbsp;&nbsp;&nbsp;&nbsp;Nikol se diže na lakat i pogleda prijatelja. "Reci mi, Ričarde", reče ona, "odakle potiče ta tvoja obuzetost Šekspirom? Znam da si odrastao u Stratfordu, ali mi je teško da zamislim kako je jedan inženjer poput tebe, zaljubljen u kompjutere, proračune i raznorazne spravice, mogao da postane toliko opčinjen dramom."
<BR>&nbsp;&nbsp;&nbsp;&nbsp;&nbsp;"Moj terapeut rekao mi je da je to bio 'eskapistički poriv'", odvrati Ričard nekoliko sekundi kasnije. "Pošto mi se nije dopadao stvarni svet i njegovi ljudi, rekao je on, ja sam izmislio drugi. Osim što nisam morao da ga stvaram ni iz čega. Samo sam proširio divnu vaseljenu koju je već izradio jedan genije.
<BR>&nbsp;&nbsp;&nbsp;&nbsp;&nbsp;Šekspir je bio moj bog", produži Ričard trenutak kasnije. "Kada sam imao devet ili deset godina, zastao bih u onom parku pokraj Ejvona - onaj pored svih pozorišta, sa kipovima Hamleta, Falstafa, ledi Makbet i princa Hala - i provodio popodnevne časove izmišljajući nove priče o svojim omiljenim likovima. Na taj način sam odlagao odlazak kući do poslednjeg mogućeg trenutka. Užasavao sam se boravka sa ocem... Nikada nisam znao šta će učiniti...
<BR>&nbsp;&nbsp;&nbsp;&nbsp;&nbsp;Ali to te sigurno ne zanima..." prekide Ričard iznenada priču, "...svi imaju sećanja na traume iz detinjstva. Trebalo bi da pričamo o nečem drugom."
<BR>&nbsp;&nbsp;&nbsp;&nbsp;&nbsp;"Treba da pričamo o svemu što osećamo", odvrati Nikol, iznenadivši čak i samu sebe. "To je nešto što ja gotovo nikada ne radim", dodala je blago.
<BR>&nbsp;&nbsp;&nbsp;&nbsp;&nbsp;Ričard se okrenu i pogleda prema njoj. Lagano je ispružio ruku. Blago je obavila prste oko njegovih. "Otac mi je radio za Britansku železnicu", reče on. "Bio je vrlo bistar čovek, ali nespretan u društvenom pogledu, pa je imao teškoća da nađe odgovarajući posao za sebe kada je završio fakultet u Saseksu. Vremena su tada još bila teška. Ekonomija je tek počinjala da se oporavlja od Velikog haosa...
<BR>&nbsp;&nbsp;&nbsp;&nbsp;&nbsp;Kada mu je moja majka rekla da je trudna, osetio se obuzet odgovornošću za sve to. Počeo je da traži bezbedno, sigurno mesto. Uvek je imao dobre rezultate na testovima, a vlada je naterala sve nacionalne transportne monopoliste, uključujući i železnicu, da upošljava ljude na osnovu objektivnih rezultata testova. I tako je moj otac postao otpravnik poslova u Stratfordu.
<BR>&nbsp;&nbsp;&nbsp;&nbsp;&nbsp;Mrzeo je taj posao. Bio je dosadan i ponavljajući, nije predstavljao nikakav izazov za čoveka sa diplomom. Majka mi je pričala da se, kada sam ja bio vrlo mali, prijavljivao za druge položaje, ali izgleda da je svaki put uprskao na razgovoru. Kasnije, kada sam bio stariji, nije više ni pokušavao. Sedeo je kod kuće i vajkao se. I pio. A onda je kinjio sve oko sebe."
<BR>&nbsp;&nbsp;&nbsp;&nbsp;&nbsp;Nastala je duga tišina. Ričard je imao teškoća u borbi protiv demona svog detinjstva. Nikol mu steže ruku. "Žao mi je", reče ona.
<BR>&nbsp;&nbsp;&nbsp;&nbsp;&nbsp;"I meni je bilo", odvrati Ričard sa blagim prekidom u glasu. "Bio sam tek dečkić sa neverovatnom naklonošću prema čudesnom i ljubavlju prema životu. Došao bih kući oduševljen nečim novim što sam naučio ili nečim što mi se desilo u školi, a otac bi mi samo režao.
<BR>&nbsp;&nbsp;&nbsp;&nbsp;&nbsp;Jednom, kada sam imao samo osam godina, došao sam iz škole rano popodne i počeo da se svađam sa njim. Imao je slobodan dan i pio je, kao i obično. Majka je bila u trgovini. Ne sećam se oko čega je počelo, ali pamtim da sam mu rekao da greši u pogledu neke trivijalne činjenice. Kada sam nastavio da se raspravljam sa njim, iznenada me je udario po nosu svom snagom. Odleteo sam prema zidu dok mi je iz slomljenog nosa kuljala krv. Od tog vremena, sve dok nisam napunio četrnaestu i osetio da mogu da se sam odbranim, nikada nisam ušao u tu kuću kada je on tamo, ako nisam bio siguran da mi je i majka kod kuće."
<BR>&nbsp;&nbsp;&nbsp;&nbsp;&nbsp;Nikol je pokušala da zamisli odraslog čoveka koji pesnicom udara osmogodišnje dete. Kakav je to čovek u stanju da slomi nos sopstvenom sinu? - upita se ona.
<BR>&nbsp;&nbsp;&nbsp;&nbsp;&nbsp;"Uvek sam bio vrlo stidljiv", nastavio je Ričard, "i ubedio sam sebe da sam nasledio očevu društvenu neprilagodljivost, pa zbog toga nisam imao mnogo prijatelja svog uzrasta. Ali ipak sam žudeo za ljudskim odnosima." Digaio je pogled prema Nikol i zastao, prisećajući se. "Napravio sam sebi prijatelje od Šekspirovih likova. Čitao sam njegove drame svakog popodneva u parku i zaranjao u njegov svet mašte. Čak sam pamtio čitave scene. Onda bih pričao sa Romeom, Arijelom ili Žakom dok sam se vraćao kući."
<BR>&nbsp;&nbsp;&nbsp;&nbsp;&nbsp;Nikol nije imala teškoća da predstavi sebi ostatak priče. Zamišljam te kao adolescenta, pomisli ona. Usamljenog, nespretnog, emocionalno potisnutog. Tvoja opsednutost Šekspirom omogućila ti je bekstvo od bola. Sva pozorišta su ti bila blizu kuće. Video si kako svi tvoji prijatelji oživljavaju na pozornici.
<BR>&nbsp;&nbsp;&nbsp;&nbsp;&nbsp;Gonjena naglim porivom Nikol se naže i poljubi Ričarda lako u obraz. "Hvala ti što si mi sve ovo ispričao", reče ona.
<BR>&nbsp;&nbsp;&nbsp;&nbsp;&nbsp;Čim se razdanilo, otišli su do mreže. Nikol se iznenadila kada je videla da su svi rezovi koje je napravila dok je oslobađala avijana popravljeni. Mreža je bila kao nova. "Očigledno je biot za popravke već bio ovde", primeti Ričard, koji više nije bio naročito impresioniran posle svih čuda koja su već iskusili.
<BR>&nbsp;&nbsp;&nbsp;&nbsp;&nbsp;Odrezali su nekoliko dugačkih komada mreže i pošli prema ambaru. Uz put, Ričard je proveravao elastičnost materijala. Otkrio je da se istezao za oko petnaest odsto, kao i da se uvek vraćao u prvobitni položaj, iako ponekad vrlo sporo. Vreme povratka bitno se menjalo u zavisnosti od toga koliko je dugo komad bio potpuno istegnut. Ričard je već počinjao da analizira unutrašnju strukturu užeta kada su stigli u ambar.
<BR>&nbsp;&nbsp;&nbsp;&nbsp;&nbsp;Nikol nije traćila vreme. Vezala je jedan kraj materijala mreže oko objekta nalik panju neposredno izvan ambara i spustila se niz zid. Ričardova uloga bila je da obezbedi da ništa ne pođe naopačke i da bude pri ruci ukoliko iskrsne nešto nepredviđeno. Na dnu jame, Nikol uzdrhta kada se prisetila koliko se bespomoćno osećala pre samo dva dana. Ali brzo je upravila pažnju na svoj zadatak, zabivši improvizovanu dršku napravljenu od njenih medicinskih sondi duboko u mana dinju, a zatim vezavši drugi kraj drške za ranac. Uspon joj je bio žustar i bez ikakvih nepredviđenih događaja.
<BR>&nbsp;&nbsp;&nbsp;&nbsp;&nbsp;"Pa", nasmešila se Ričardu i dala mu dinju da je nosi. "Hoćemo li produžiti sa planom A?"
<BR>&nbsp;&nbsp;&nbsp;&nbsp;&nbsp;"U redu", odvrati on. "Sada znamo odakle nam stiže sledećih deset obroka."
<BR>&nbsp;&nbsp;&nbsp;&nbsp;&nbsp;"Devet", ispravi ga Nikol uz osmeh. "Neznatno sam promenila prvobitnu procenu, pošto sam te dva puta gledala kako jedeš."
<BR>&nbsp;&nbsp;&nbsp;&nbsp;&nbsp;Ričard i Nikol otpešačili su brzo od ambara do zapadnog trga. Prešli su otvorenu oblast uzduž i popreko i pročešljali obližnje ulice, ali nisu našli ništa što bi im pomoglo da sagrade čamac. Međutim, Ričard se susreo sa stonogim biotom; ovaj je zašao na trg usred njihove potrage i zatim pošao dijagonalno preko njega. Ričard je učinio sve moguće da bi naterao biota da se zaustavi, čak je legao ispred njega i tukao ga po glavi svojim rancem. Nije imao uspeha. Nikol se smejala kada se Ričard vratio do nje, malo iznerviran.
<BR>&nbsp;&nbsp;&nbsp;&nbsp;&nbsp;"Ta stonoga je apsolutno beskorisna", požali se on. "Šta, kog đavola, radi? Ništa ne nosi. Nisam uspeo da otkrijem da ima ikakvih senzora. Samo veselo putuje po okolini."
<BR>&nbsp;&nbsp;&nbsp;&nbsp;&nbsp;"Tehnologija naprednih vanzemaljskih vrsta..." podseti ona Ričarda na jedan od njegovih najomiljenijih citata, "...neće moći da se razlikuje od magije."
<BR>&nbsp;&nbsp;&nbsp;&nbsp;&nbsp;"Ali ta prokleta stonoga nije magična", odvrati on, malo iznerviran Nikolinim smehom, "tupava je, do đavola!"
<BR>&nbsp;&nbsp;&nbsp;&nbsp;&nbsp;"A šta bi učinio da je stala?" upita ga Nikol.
<BR>&nbsp;&nbsp;&nbsp;&nbsp;&nbsp;"Pa ispitao bih je, razume se. Šta si mislila?"
<BR>&nbsp;&nbsp;&nbsp;&nbsp;&nbsp;"Mislim da bi bilo bolje da usredsredimo energiju na druge oblasti", odvrati ona. "Ne mogu da zamislim kako bi nam biot- stonoga mogao pomoći da odemo sa ovog ostrva."
<BR>&nbsp;&nbsp;&nbsp;&nbsp;&nbsp;"Pa", reče Ričard malo oštro, "meni je već očigledno da smo celu stvar počeli naopačke. Ništa nećemo naći na površini. Bioti je verovatno stalno čiste. Trebalo bi da potražimo novu rupu pod zemljom, poput jazbine avijana. Mogli bismo da upotrebimo multispektralni radar da nađemo mesta na kojima tlo nije čvrsto."
<BR>&nbsp;&nbsp;&nbsp;&nbsp;&nbsp;Bilo im je potrebno mnogo vremena da otkriju položaj druge rupe, iako se nije nalazila na više od dve stotine metara od zapadnog trga. Najpre su Ričard i Nikol suviše ograničili sebe u potrazi. Ali posle jednog sata najzad su se uverili da je tlo pod trgom svuda čvrsto. Proširili su potom potragu, uključivši male ulice i prolaze po okolini, dalje od koncentričnih avenija. U jednoj ulici-ćorsokaku sa visokim zgradama na tri strane otkrili su novi poklopac na središtu puta. Nije bio skriven ni na koji način. Ovaj drugi poklopac bio je iste veličine kao i onaj u jazbini avijana, pravougaonik dug deset metara i širok šest metara.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
