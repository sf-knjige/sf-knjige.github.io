<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. DRUGI IZLAZ
<P>&nbsp;&nbsp;&nbsp;&nbsp;&nbsp;Dejvid Braun raširio je ogromni list hartije po stolu nasred kontrolnog centra. Franćeska ga je podelila u odeljke koji su predstavljali sate i sada je bila zauzeta zapisivanjem onoga što joj je on govorio. "Prokleti softver za planiranje misije previše je neprilagodljiv da bismo ga upotrebili u ovakvoj situaciji", reče dr Braun Janošu Taboriju i Ričardu Vejkfildu. "Dobar je samo kada se redosled trenutno planiranih aktivnosti podudara sa nekom od pretpoletnih strategija."
<BR>&nbsp;&nbsp;&nbsp;&nbsp;&nbsp;Janoš priđe jednom od monitora. "Možda je tebi lakši za upotrebu nego meni", nastavi dr Braun, "ali ja sam otkrio da mi je odjutros mnogo lakše da se oslonim na olovku i papir." Janoš pozva program za planiranje misije i poče da unosi neke podatke.
<BR>&nbsp;&nbsp;&nbsp;&nbsp;&nbsp;"Sačekaj trenutak", umeša se Ričard Vejkfild. Janoš prestade da kuca po tastaturi i okrenu se da posluša kolegu. "Svi ćemo se naraditi ni zbog čega. Trenutno ne moramo da planiramo čitav sledeći izlaz. U svakom slučaju znamo da nam pri veći posao mora biti uspostavljanje baze. Na to će otići sledećih deset ili dvanaest časova. Ostatak planiranja izlaza može se obavljati paralelno sa time."
<BR>&nbsp;&nbsp;&nbsp;&nbsp;&nbsp;"Ričard je u pravu", dodade Franćeska. "Pokušavamo da uradimo sve previše brzo. Hajde da pošaljemo svemirske kadete u Ramu da završe podizanje. Dok ne budu tu, možemo da razradimo detalje izlaza."
<BR>&nbsp;&nbsp;&nbsp;&nbsp;&nbsp;"To nije praktično", odvrati dr Braun. "Diplomci sa Akademije su jedini koji znaju koliko bi trebalo da traje koja inženjerska aktivnost. Ne možemo doneti pouzdan plan bez njih."
<BR>&nbsp;&nbsp;&nbsp;&nbsp;&nbsp;"Onda će jedno od nas ostati ovde sa vama", reče Janoš Tabori. Nasmešio se. "A možemo da pošaljemo Hajlmana ili O'Tula unutra, kao dodatnog radnika. To ne bi trebalo mnogo da nas uspori."
<BR>&nbsp;&nbsp;&nbsp;&nbsp;&nbsp;Zajednička odluka je doneta posle pola sata. Nikol će ponovo ostati na "Njutnu", bar dok se ne dovrši infrastruktura, i predstavljaće kadete tokom planiranja misije. Admiral Hajlman će ići u Ramu sa četvoro drugih profesionalnih kosmonauta. Završiće tri preostala posla na podizanju infrastrukture: sastavljanje ostalih vozila, montiranje novih dvanaest prenosnih osmatračkih stanica na Severnoj hemisferi i konstrukciju logorišta/komunikacionog kompleksa Beta na severnoj strani Cilindričnog mora.
<BR>&nbsp;&nbsp;&nbsp;&nbsp;&nbsp;Ričard Vejkfild je upravo ponavljao sve pojedinosti podzadataka sa svojom malom grupom, kada Redži Vilson, koji je bukvalno ćutao tokom čitavog jutra, iznenada skoči sa stolice. "Sve je to sranje", povika on. "Ne mogu da poverujem u sve te besmislice koje čujem."
<BR>&nbsp;&nbsp;&nbsp;&nbsp;&nbsp;Ričard prekide pregled. Doktori Braun i Takagiši, koji su već počeli da raspravljaju o rasporedu pri izlazu, iznenada ućutaše. Sve oči se okrenuše prema Redžiju Vilsonu.
<BR>&nbsp;&nbsp;&nbsp;&nbsp;&nbsp;"Jedan čovek je nastradao pre četiri dana", reče on, "ubio ga je, po svemu sudeći, onaj ili ono što upravlja ovim džinovskim svemirskim brodom. Ali mi smo svejedno otišli unutra da istražujemo. Zatim svetla počinju neočekivano da se pale i gase." Vilson se obazre po kabini i po ostatku posade. Oči su mu bile divlje. Čelo mu se znojilo. "I šta svi radimo? Ha? Kako odgovaramo na upozorenje koje su nam uputila stvorenja daleko naprednija od nas? Mirno sedimo i planiramo ostatak istraživanja njihove letelice. Zar niko od vas ne shvata? Oni ne žele da budemo ovde. Žele da odemo, da se vratimo na Zemlju."
<BR>&nbsp;&nbsp;&nbsp;&nbsp;&nbsp;Posle Vilsonovog izliva usledila je duža, neprijatna tišina. Konačno, general O'Tul priđe Redžiju Vilsonu. "Redži", reče on tiho, "sve nas je uznemirila smrt generala Borzova. Ali niko od nas ostalih ne vidi nikakve veze..."
<BR>&nbsp;&nbsp;&nbsp;&nbsp;&nbsp;"Onda ste slepi, čoveče, svi ste slepi. Ja sam bio gore u onom prokletom helikopteru kada su se svetla pogasila. Jednog trenutka je bilo blistavo kao letnju dan, a sledećeg, puf, crno kao u grobu. Bilo je to uvrnuto, shvataš, čoveče. Neko je pogasio sva svetla. U ovoj raspravi nisam ni jedan jedini put čuo nekog da se upita zašto su se svetla pogasila. Šta je s vama, ljudi? Jeste li previše pametni da biste se plašili?"
<BR>&nbsp;&nbsp;&nbsp;&nbsp;&nbsp;Vilson je galamio nekoliko minuta. Stalno se vraćao istoj temi. Ramanci su planirali smrt generala Borzova, slali su upozorenje sa svetlima koja se pale i gase, biće još nesreća ako posada bude uporna sa istraživanjima.
<BR>&nbsp;&nbsp;&nbsp;&nbsp;&nbsp;General O'Tul je stajao pored Redžija tokom čitave epizode. Dr Braun, Franćeska i Nikol žučno su raspravljali postrance, a onda Nikol priđe Vilsonu. "Redži", reče ona mirnim glasom, prekinuvši njegov govor, "zbog čega ti i general O'Tul ne pođete sa mnom? Možemo da nastavimo ovaj razgovor, a da ne oduzimamo vreme ostatku posade."
<BR>&nbsp;&nbsp;&nbsp;&nbsp;&nbsp;Sumnjičavo ju je pogledao. "S tobom, doktorko? Zbog čega bih pošao sa tobom? Ti uopšte nisi bila tamo. Nisi videla dovoljno da bi išta znala." Vilson stade ispred Vejkfilda. "Ti si bio tamo, Ričarde", reče on. "Ti si video to mesto. Znaš kakve su inteligencija i moć bile potrebne da se napravi tako veliki svemirski brod i da se zatim lansira na put između zvezda. Hej, čoveče, mi nismo ništa za njih. Manji smo od mrava. Nemamo nikakvih izgleda."
<BR>&nbsp;&nbsp;&nbsp;&nbsp;&nbsp;"Slažem se sa tobom, Redži", reče Ričard Vejkfild mirno posle trenutka oklevanja. "Bar u pogledu poređenja naših mogućnosti. Ali nemamo nikakvih dokaza da su neprijateljski raspoloženi. Ili da uopšte mare da li istražujemo njihov brod ili ne. Naprotiv, već sama činjenica da smo živi..."
<BR>&nbsp;&nbsp;&nbsp;&nbsp;&nbsp;"Pogledajte", povika Irina Turgenjev iznenada. "Pogledajte monitor."
<BR>&nbsp;&nbsp;&nbsp;&nbsp;&nbsp;Samotna slika zaledila se na džinovskom ekranu kontrolnog centra. Stvorenje nalik na raka ispunjavalo je čitav kadar. Imalo je nisko, pljosnato telo, otprilike dva puta duže nego šire. Težina mu je bila oslonjena na šest nogu sa po tri zglavka. Dve kandže nalik makazama pružale su se ispred tela, a čitav niz manipulatora, koji su na prvi pogled neprijatno podsećali na majušne ljudske ruke, gnezdio se u blizini jednog otvore u njegovom oklopu. Podrobniji pogled je otkrivao da su manipulatori prava gvožđarska radnja raznih mogućnosti - bila su tu klešta, sonde, turpije, čak i nešto što je podsećalo na burgiju.
<BR>&nbsp;&nbsp;&nbsp;&nbsp;&nbsp;Njegove oči, ukoliko su to bile, stajale su duboko uvučene u zaštitne kapke i podignute poput periskopa iznad vrha ljuske. Same očne jabučice bile su kristalne ili pihtijaste, oštro plave boje, i bez ikakvog izraza.
<BR>&nbsp;&nbsp;&nbsp;&nbsp;&nbsp;Prema ispisu sa strane slike bilo je jasno da je snimak načinjen pre svega nekoliko trenutaka sa neke od dalekometnih sondi, na mestu približno pet kilometara južno od Cilindričnog mora. Kadar, snimljen teleskopskim sočivom, pokrivao je površinu od približno šest kvadratnih metara.
<BR>&nbsp;&nbsp;&nbsp;&nbsp;&nbsp;"Dakle, imamo društvo na Rami", reče Janoš Tabori. Ostali kosmonauti su zapanjeno gledali monitor.
<BR>&nbsp;&nbsp;&nbsp;&nbsp;&nbsp;Čitava posada se kasnije složila da slika biota u obliku raka na džinovskom ekranu ne bi bila toliko strašna da se nije pojavila baš u tom trenutku. Iako je Redžijevo ponašanje očigledno bilo poremećeno, u onome što je govorio bilo je dovoljno razuma da podseti svakoga od njih na opasnosti ekspedicije. Nijedan član posade nije bio potpuno lišen straha. Svi su se oni, tokom nekog ličnog trenutka, suočili sa neprijatnom činjenicom da superrazvijeni Ramanci možda nisu prijateljski nastrojeni.
<BR>&nbsp;&nbsp;&nbsp;&nbsp;&nbsp;Ali svi su uglavnom potiskivali svoj strah. Bio je to deo njihovog posla. Poput ranih astronauta na spejs-šatlu u Americi, koji su znali da im se vozilo svakog časa može raspasti ili eksplodirati, kosmonauti sa "Njutna" prihvatali su okolnost da im je misija skopčana sa rizicima koje nije moguće kontrolisati. Zdravo potiskivanje te činjenice uslovljavalo je da grupa izbegava da raspravlja o uznemirujućim temama, najvećim delom vremena, i da se usredsređuje na obaveznije stvari (i time lakše za kontrolisanje), kao što je redosled događaja sledećeg dana.
<BR>&nbsp;&nbsp;&nbsp;&nbsp;&nbsp;Redžijev ispad i istovremeno pojavljivanje rakolikog biota na monitoru izazvali su jednu od retkih ozbiljnih rasprava grupe tokom čitavog projekta. O'Tul je rano istakao svoje stanovište. Iako su ga Ramanci fascinirali, nije ih se plašio. Bog je smatrao da treba da ga pošalje na ovu misiju i, ukoliko On tako odabere, mogao je da odluči da ova neobična pustolovina bude poslednja u O'Tulovom životu. U svakom slučaju, šta god se desi biće volja Božja.
<BR>&nbsp;&nbsp;&nbsp;&nbsp;&nbsp;Ričard Vejkfild je izrazio stanovište koje je izgleda delilo još nekoliko članova posade. Za njega, čitav projekat je bio izazovno putovanje otkrića i proba lične hrabrosti. Nesigurnosti su u svakom slučaju bile prisutne, ali one su izazivale i uzbuđenja, pored opasnosti. Izuzetno uživanje u sticanju novih saznanja, skupa sa mogućom monumentalnom važnošću susreta sa vanzemaljskim artefaktom, predstavljali su više nego dovoljnu nadoknadu za rizik. Ričard ništa nije zahtevao od misije. Bio je siguran da je to vrhunac njegovog života; čak i kada ne bi doživeo kraj projekta, ipak bi vredelo. Učinio bi nešto važno tokom svog kratkog postojanja na Zemlji.
<BR>&nbsp;&nbsp;&nbsp;&nbsp;&nbsp;Nikol je pažljivo slušala raspravu. Sama nije mnogo govorila, ali je otkrila da se njeno sopstveno mišljenje kristališe dok je slušala razgovor. Uživala je u praćenju reakcija drugih kosmonauta, i verbalnih i neverbalnih. Šigeru Takagiši je očigledno bio na Vejkfildovoj strani. Oštro je klimao glavom sve vreme dok je Ričard govorio o uzbuđenju zbog učestvovanja u takvom projektu. Redži Vilson, sada povučen i verovatno postiđen zbog svoje ranije tirade, nije mnogo govorio. Admiralu Hajlmanu je bilo neprijatno od početka do kraja. Čitav njegov doprinos se sveo da podseća druge na to koliko je vremena prošlo.
<BR>&nbsp;&nbsp;&nbsp;&nbsp;&nbsp;Neobično, ali dr Dejvid Braun nije dodao mnogo filosofskoj raspravi. Uputio je nekoliko kratkih komentara i jednom ili dva puta se činilo da je na samoj ivici upuštanja u opširna objašnjavanja. Ali to nije učinio. Njegovo pravo verovanje u pogledu Rame nije se razotkrilo.
<BR>&nbsp;&nbsp;&nbsp;&nbsp;&nbsp;Franćeska Sabatini je na početku delovala kao neka vrsta posrednika ili prenosnika, postavljala je pitanja zarad razjašnjenja i održavala ravnomerni tok razgovora. Ali pred kraj rasprave ponudila je nekoliko ličnih, iskrenih komentara. Njen filosofski pogled na misiju "Njutn" u potpunosti se razlikovao od onih koje su izrazili O'Tul i Vejkfild.
<BR>&nbsp;&nbsp;&nbsp;&nbsp;&nbsp;"Mislim da čitavu stvar prikazujete previše složenom i intelektualnom", reče ona pošto je Ričard izložio dugi panegirik o radostima saznanja. "Nije mi bilo potrebno da stupim u neka duboka ispitivanja duše pre nego što sam se prijavila da budem kosmonaut na 'Njutnu'. Prišla sam toj temi na isti način kao što činim kod većine svojih važnijih odluka. Proračunala sam odnos rizik/dobit. Procenila sam da korist - uzevši u obzir sve činioce, uključujući tu slavu, prestiž, novac, čak i pustolovinu - više nego opravdava rizik. A apsolutno se ne slažem sa Ričardom u jednom pogledu. Ukoliko poginem na ovoj misiji, neću biti nimalo srećna. Za mene, većina koristi od ovog projekta je odložena; ne mogu da ih upotrebim dok se ne vratim na Zemlju."
<BR>&nbsp;&nbsp;&nbsp;&nbsp;&nbsp;Franćeskini komentari pobudiše Nikolinu radoznalost. Želela je da postavi italijanskoj novinarki još neka pitanja, ali je zaključila da ovo nije ni pravo vreme ni pravo mesto za to. Po okončanju sastanka, i dalje ju je zanimalo ono što je Franćeska rekla. Da li je moguće da je život za nju zaista toliko jednostavan? upita se Nikol. Može li se sve procenjivati preko rizika i koristi? Prisetila se odsustva osećajnosti kod Franćeske kada je ispila tečnost za pobačaje. Ali šta je sa osnovnim načelima i vrednostima? Ili čak osećanjima? Kada se sastanak prekinuo, Nikol priznade sebi da joj je Franćeska i dalje u velikoj meri zagonetka.
<BR>&nbsp;&nbsp;&nbsp;&nbsp;&nbsp;Nikol je pažljivo posmatrala dr Takagišija. Danas je bio mnogo pribraniji. "Doneo sam odštampanu strategiju izlazaka, dr Braune", reče on i mahnu gomilom papira debelom četiri palca, "da podsetim sve nas na njihove osnovne ciljeve koji su predstavljaju ishod više od godinu dana pažljivog planiranja misije. Mogu li da pročitam delove kratkog pregleda?"
<BR>&nbsp;&nbsp;&nbsp;&nbsp;&nbsp;"Ne mislim da je potrebno da to učiniš", odvrati Dejvid Braun. "Svi smo upoznati sa..."
<BR>&nbsp;&nbsp;&nbsp;&nbsp;&nbsp;"Ja nisam", prekide ga general O'Tul. "Voleo bih da to čujem. Admiral Hajlman me je zamolio da obratim pažnju i da ga ukratko obavestim o glavnim crtama."
<BR>&nbsp;&nbsp;&nbsp;&nbsp;&nbsp;Dr Braun mahnu Takagišiju da nastavi. Mali japanski naučnik pozajmi stranu iz Braunovog portofolija. Iako je znao da se Dejvidu Braunu više dopadalo da pođu za rakolikim biotima tokom drugog izlaza, Takagiši je i dalje pokušavao da ubedi ostale kosmonaute da aktivnost sa vrhunskim prioritetom treba da bude odlazak do grada Njujorka.
<BR>&nbsp;&nbsp;&nbsp;&nbsp;&nbsp;Redži Vilson se izvinio sat ranije i otišao u svoju kabinu da odspava. Preostalih pet članova posade na "Njutnu" proveli su najveći deo popodneva u nastojanjima, bez ikakvog uspeha, da se usaglase oko aktivnosti za drugi izlaz. Pošto su dvojica naučnika, Braun i Takagiši, imali bitno različita mišljenja o tome šta bi trebalo učiniti, jednoglasni dogovor nije bio moguć. U međuvremenu, iza njih na velikom monitoru povremeno su se pojavljivali snimci svemirskih kadeta i admirala Hajlmana na poslu u Rami. Trenutna slika je pokazivala Taborija i Turgenjevu u logorištu pored Cilindričnog mora. Upravo su završili sastavljanje drugog motornog čamca i proveravali njegove električne podsisteme.
<BR>&nbsp;&nbsp;&nbsp;&nbsp;&nbsp;"...Redosled izlaza je pažljivo isplaniran", čitao je Takagiši, "da bi bio u skladu sa Smernicama misije i Dokumentom o prioritetima, MSA-NT-0014. Osnovni ciljevi prvog izlaza su uspostavljanje inženjerske infrastrukture i bar površno pretraživanje unutrašnjosti. Od naročite važnosti će biti identifikacija onih karakteristika drugog ramanskog svemirskog broda koje su na bilo koji način različite od prvog.
<BR>&nbsp;&nbsp;&nbsp;&nbsp;&nbsp;Izlaz broj dva je tako planiran da dovrši kartografisanje unutrašnjosti Rame, pri čemu se pre svega valja usredsrediti na oblasti neistražene pre sedamdeset godina, kao i na različitosti u unutrašnjosti opažene tokom prvog izlaza. Susreti sa biotima izbegavaće se tokom drugog izlaza, iako će prisustvo i lociranje raznih vrsta biota biti deo postupka kartografisanja.
<BR>&nbsp;&nbsp;&nbsp;&nbsp;&nbsp;Interakcija sa biotima biće odložena do trećeg izlaza. Tek posle pažljivog i dugotrajnog posmatranja biće preduzeti pokušaji da..."
<BR>&nbsp;&nbsp;&nbsp;&nbsp;&nbsp;"To je dovoljno, dr Takagiši", prekide ga Dejvid Braun. "Svi smo shvatili suštinu. Na nesreću, taj sterilni dokument je pripremljen mesecima pre lansiranja. O situaciji sa kojom smo sada suočeni nije se uopšte razmišljalo. Svetla nam se pale i gase. A locirali smo i pratimo krdo od šest rakolikih biota odmah iza južnog ruba Cilindričnog mora."
<BR>&nbsp;&nbsp;&nbsp;&nbsp;&nbsp;"Ne slažem se", reče japanski naučnik uz sve dužno poštovanje. "Sam si rekao da nepredviđeni redosled osvetljenja ne predstavlja fundamentalnu razliku između dva svemirska broda. Nismo suočeni sa nepoznatim Ramom. Predlažem da planiramo izlaz u saglasnosti sa prvobitnim planom misije."
<BR>&nbsp;&nbsp;&nbsp;&nbsp;&nbsp;"Znači, ti daješ prednost posvećivanju čitavog ovog izlaza kartografisanju, uključujući tu ili možda čak i obuhvatajući detaljno istraživanje Njujorka?"
<BR>&nbsp;&nbsp;&nbsp;&nbsp;&nbsp;"Tačno tako, generale O'Tule. Čak i ukoliko se zauzme stav da 'neobični zvuci' koje smo čuli ja i kosmonauti Vejkfild i Sabatinijeva ne predstavljaju zvaničnu 'razliku', pažljivo kartografisanje Njujorka je očevidno jedna od aktivnosti sa najvećim prioritetom. A od vitalnog je značaja da to ostvarimo tokom ovog izlaza. Temperatura Središnje nizije već je narasla do -5 stepeni. Rama nas nosi sve bliže i bliže Suncu. Svemirski brod se greje od spolja prema unutra. Predviđam da će Cilindrično more početi da se topi počev od dna za tri ili četiri dana..."
<BR>&nbsp;&nbsp;&nbsp;&nbsp;&nbsp;"Nikada nisam rekao da Njujork nije legitiman cilj naših istraživanja", prekide ga ponovo Dejvid Braun, "ali od samog početka držim da bioti predstavljaju pravo naučno blago ovog putovanja. Pogledajte te neverovatne tvorevine", reče on i ispuni središnji ekran prizorom šest rakolikih biota koji su se lagano kretali jednim praznim sektorom na Južnoj hemisferi. "Možda više nikada nećemo imati priliku da uhvatimo jednog od njih. Kapsule su gotovo završile sa osmatranjem čitavog polucilindra i nijedan drugi biot nije primećen."
<BR>&nbsp;&nbsp;&nbsp;&nbsp;&nbsp;Ostali članovi posade, uključujući i Takagišija, pogledaše u monitor sa napetom pažnjom. Bizarna skupina vanzemaljaca, poređanih u trouglastoj formaciji sa nešto većim primerkom na čelu, primicala se rasutoj hrpi metalne parčadi. Vodeći rak je prišao pravo do prepreke, zastao nekoliko sekundi, a zatim upotrebio klešta da raskomada elemente gomile u manje delove. Dva raka u drugom redu prenosila su metalne komade na leđa preostala tri člana grupe. Taj novi materijal je povećao veličinu malih hrpa koje su se već nalazile na vrhovima ljuski rakolikih biota u poslednjem redu.
<BR>&nbsp;&nbsp;&nbsp;&nbsp;&nbsp;"Mora da su to ramanski đubretari", reče Franćeska. Svi su se nasmejali.
<BR>&nbsp;&nbsp;&nbsp;&nbsp;&nbsp;"Ali možete da vidite zbog čega želim da brzo delamo", nastavi je Dejvid Braun. "Upravo u ovom trenutku kratki snimak koji ste videli ide do svih televizijskih mreža na Zemlji. Preko milijardu naših bližnjih ljudi i žena gledaće ga sa istom mešavinom straha i opčinjenosti koju ste svi upravo osetili. Zamislite kakve ćemo laboratorije moći da napravimo da bismo proučavali ova stvorenja. Zamislite šta ćemo naučiti..."
<BR>&nbsp;&nbsp;&nbsp;&nbsp;&nbsp;"Zbog čega misliš da možeš da uhvatiš nekog od njih?" upita general O'Tul. "Deluju mi prilično opasno."
<BR>&nbsp;&nbsp;&nbsp;&nbsp;&nbsp;"Sigurni smo da su ta stvorenja, iako izgledaju kao biološka, zapravo roboti. Otud naziv 'biot' koji je postao popularan tokom prve ekspedicije na Ramu i posle nje. Prema svim izveštajima Nortona i drugih kosmonauta sa Rame I, svaki takav biot je konstruisan da obavlja tačno određenu funkciju. Nemaju inteligenciju kakvu mi poznajemo. Trebalo bi da smo u stanju da ih nadmudrimo... i da ih ulovimo."
<BR>&nbsp;&nbsp;&nbsp;&nbsp;&nbsp;Krupni plan hvataljki nalik makazama pojavi se na ekranu. "Ne znam", reče general O'Tul. "Bio bih skloniji da sledim predlog dr Takagišija i da ih poprilično dugo posmatram pre nego što pokušam da ulovim nekog."
<BR>&nbsp;&nbsp;&nbsp;&nbsp;&nbsp;"Ne slažem se", reče Franćeska. "Govoreći kao novinar, nema krupnije teme od pokušaja da uhvatimo jednu od tih stvari. Svi na Zemlji će gledati. Nikada nećemo imati drugu priliku poput ove." Zastala je na trenutak. "MSA nas pritiska za neku gromoglasnu vest. Incident sa Borzovim nije baš ubedio poreske obveznike sveta da se njihov novac za istraživanje svemira pametno troši."
<BR>&nbsp;&nbsp;&nbsp;&nbsp;&nbsp;"Zbog čega ne možemo da obavimo oba zadatka tokom istog izlaza?" upita general O'Tul. "Jedna grupa bi mogla da istražuje Njujork, a druga bi pošla za rakom."
<BR>&nbsp;&nbsp;&nbsp;&nbsp;&nbsp;"Nikako", odvratila je Nikol. "Ukoliko je cilj izlaza hvatanje biota, onda sve naše snage treba da budu usmerene u tom pravcu. Upamtite, ograničeni smo i u ljudstvu i u vremenu."
<BR>&nbsp;&nbsp;&nbsp;&nbsp;&nbsp;"Na žalost", reče Dejvid Braun, sada sa bledim osmehom, "ovu odluku ne možemo doneti kao odbor. Pošto ne možemo da se saglasimo u potpunosti, ja moram doneti odluku... Dakle, cilj sledećeg izlaza biće hvatanje rakolikog biota. Pretpostavljam da će se admiral Hajlman složiti sa mnom. Ukoliko ne, stavićemo predlog na glasanje posade."
<BR>&nbsp;&nbsp;&nbsp;&nbsp;&nbsp;Sastanak se polako prekide. Dr Takagiši je želeo da iznese još jedan argument, da istakne da se većina vrsta biota koje su videli prvi istraživači Rame nije pojavila sve do topljenja Cilindričnog mora. Ali niko više nije želeo da sluša. Svi su bili umorni.
<BR>&nbsp;&nbsp;&nbsp;&nbsp;&nbsp;Nikol priđe Takagišiju i neprimetno aktivira svoj biometrijski skaner. Fajl upozorenja je bio prazan. "Čisto kao suza", reče ona sa osmehom.
<BR>&nbsp;&nbsp;&nbsp;&nbsp;&nbsp;Takagiši je pogleda vrlo ozbiljno. "Odluka nam je pogrešna", reče on mrgodno. "Trebalo je da pođemo u Njujork."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
