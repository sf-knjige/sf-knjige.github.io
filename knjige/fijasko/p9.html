<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. BLAGOVESTI
<P>&nbsp;&nbsp;&nbsp;&nbsp;&nbsp;Još jednom ga prekrivši sunđerastom masom, kapetan ponovo postavi svoj brod na stacionarnu orbitu oko Kvintinog meseca, prema onoj njegovoj hemisferi koja se nije videla sa matične planete; potom, jednog po jednog, pozva sve članove posade, i zatraži od njih da procene situaciju i izlože mu šta bi učinili da su na njegovom mestu.
<BR>&nbsp;&nbsp;&nbsp;&nbsp;&nbsp;Raznovrsje ponuđenih pretpostavki bilo je gotovo neverovatno. Nakamura se, na primer, ozbiljno vezao za kosmičku hipotezu... Razina kvintanske tenologije jasno je, prema njemu, ukazivala na postojanje u potpunosti razvijene astronomije, i to već mnogo godina unazad. Zeta i njene planete putovale su kroz izduženje krakova galaktičke spirale, i kroz otprilike pet hiljada godina trebalo je da dospeju u opasnu blizinu Hada. Bilo je, međutim, nemoguće sa potpunom tačnošću odrediti kritičnu tačku približavanja, budući da je problem ukupnog međudejstva mnogih masa ostajao nerešiv. Ipak, nije bilo teško shvatiti da postoji tek veoma mala verovatnoća da blizak prolazak pokraj kolapsara ne proizvede katastrofalna razaranja - možda i uništenja same planete... I tako je ugrožena civilizacija počela preduzimati sve što je bilo u njenoj moći da se spase. Razrađeni su najrazličitiji projekti. Na primer, projekat nastanjivanja Kvintinog meseca, njegovog otkidanja od matične planete i preseljenja prema Eti Harpije - koja se nalazila na udaljenosti od puke četiri svetlosne godine, i što je bilo još važnije, kretala se smerom suprotnim od kretanja kolapsara. Međutim, po svoj se prilici još u početnom razdoblju ovog projekta ispostavilo da su i izvori energije i znanje neophodno za njegovo ostvarivanje - ipak nedovoljni... Takođe je bilo moguće da je jedan deo kvintanske civilizacije - možda čitav jedan blok nacija - bio za taj projekat, dok mu se drugi suprotstavljao. Bilo je, najzad, predobro poznato da su stručnjaci sa različitih područja retko kad dolazili do punog saglasja, naročito kada bi se suočili sa nekim posebno složenim i teškim problemom.
<BR>&nbsp;&nbsp;&nbsp;&nbsp;&nbsp;Drugi je projekat, možda, imao u vidu iseljenje: napuštanje planete pomoću velikog broja svemirskih brodova. Međutim, ovakvo rešenje zasigurno bi ubrzalo krizu: stanovnika Kvinte je verovatno bilo na milijarde, i teško je zamisliti da je bilo dovoljno brodogradilišta da se izgradi flota koja bi u Izgnanstvo ponela baš sve one koji bi želeli da napuste svoju planetarnu kolevku. Da se poslužimo zemaljskom analogijom: pojedinačne zemlje na Kvinti verovatno su se u zamašnoj meri razlikovale po svom industrijskom potencijalu. One najnaprednije moguće je da bi sagradile svemirsku flotu samo za sebe, istovremeno dižući ruke od projekta preseljenja čitavog Meseca... Možda su, opet, oni koji su radili u brodogradilištima, pomišljali da brodovi spasa nisu i za njih, te su počeli pribegavati najpre sitnim odugovlačenjima, a potom i krupnijim sabotažama. Možda je sve to, konačno, otvorilo put represiji, pobunama, anarhiji, i sveopštem propagandnom ratu putem moćnih radioodašiljača. I tako je i ovaj projekat mogao biti zaustavljen, još u početnoj fazi - a mnoštvo satelita i orbitera što plutaju oko planete možda su tek njihovi jadni ostaci... Mada su Nakamurine procene situacije bile krajnje hipotetične, nije se baš moglo reći da su lišene svake vrednosti. Sledstveno svemu - bio je njegov savet - trebalo je što pre uspostaviti vezu sa Kvintom. Siderno graditeljstvo, u koje bi njeni žitelji bili upućeni, možda je za njih moglo predstavljati luku spasa.
<BR>&nbsp;&nbsp;&nbsp;&nbsp;&nbsp;Upoznavši se s Japančevim razmišljanjima, Polasar priznade osnovanost polaznih činjenica; smatrao je, međutim, da ih je njegov kolega vrlo slobodno prekrojio, kako bi što više odgovarale tezi o planetarnom iseljenju.
<BR>&nbsp;&nbsp;&nbsp;&nbsp;&nbsp;Siderno graditeljstvo nije predstavljalo grom koji dolazi iz vedra neba. Energija koja je bila izvlačena iz astenosferičkih postrojenja na Kvintinom mesecu bila je za tri reda veličine manja od energije neophodne da bi se učinili mogućim kako gravitologija tako i njena industrijska primena. Povrh svega, nije bilo ničeg što bi nagoveštavalo da su Kvintanjani zaista procenili Etin sistem kao dovoljno gostoljubiv, da bi se za njega mogli trajno vezati. Kroz nekoliko miliona godina Eta je trebalo da uđe u razdoblje konačnog sagorevanja svojih zaliha vodonika, i da se posle toga preobrazi u crvenog džina. Konačno, prema njegovom mišljenju, Nakamura je smešao podatke što su se odnosili na kretanje čitavog sazvežđa Harpije i na kretanje samog Hada - sabivši ih u prostor gravitacione neodredljivosti - kako bi kritični prolazak Zete pokraj kolapsara učinio mogućim u dogledno vreme: kroz pukih pedesetak vekova. Ukoliko bi se, međutim, uzela u obzir i ometanja prouzrokovana spiralnim krakom galaksije, taj kritični prolazak mogao je biti odložen i za više od dvadeset hiljada godina. Saznanje da će se užasne stvari dogoditi kroz nekih dve stotine pedeset vekova moglo bi izazvati paniku samo kod umno zaostalih stvorenja. Jedna nauka tek u povoju, kakva je bila emaljska u devetnaestom veku, mogla je zaista smatrati da je sve rešeno i da se napredak brzo bliži svom kraju. Međutim, jedna zrelija nauka iako nemajući predstavu o otkrićima koja tek predstoje, bez sumnje bi bila svesna činjenice da će do njih dolaziti po eksponencijalnoj stopi: da će, naime, tokom samo nekoliko narednih godina biti ostvareno znatno više saznajnih prodora nego što ih je načinjeno tokom nekoliko prethodnih milenijuma. Iako nam nije poznato šta se dešava na Kvinti, potrebno je da stupimo u vezu s njom. Možda je rizično, ali je i neophodno.
<BR>&nbsp;&nbsp;&nbsp;&nbsp;&nbsp;Kristing je smatrao da je 'sve moguće'. Postojanje jedne visokorazvijene tehnologije nije, neminovno, moralo značiti kraj svih religioznih osećanja. Posetiocima sa drugih svetova egipatske ili acteške piramide nisu se morale činiti svrhovitijim nego gotske katedrale. Ono što smo otkrili na Kvintinom mesecu moglo je biti delo neke religije. Obožavanja sunca - veštačkog sunca. Možda je u pitanju bio oltar od nuklearne plazme. Idol, simbol moći, ili gospodstva duha nad materijom. Ali isto tako, možda bismo se mogli suočiti i sa šizmama, otpadništvom, jeresima, krstaškim ratovima - gde oružje ne bi bili mačevi, već radio-emisije. Elektromagnetne hajke kako bi se 'preobratili pagani' - ili paganske svete informacione mašine. (Deus EST in machina.)
<BR>&nbsp;&nbsp;&nbsp;&nbsp;&nbsp;Razume se, sve ovo teško je dokazivo, a možda nije ni moguće. Simbol neke vere, baš kao i znamenja ideologija, retko kad otkrivaju svoja značenja potpunim strancima. Međutim, fizika nikada niije učinila metafiziku suvišnom. U nastojanjima da uđe u trag zajedničkom sadržatelju nastojanja pripadnika različitih zemaljskih kultura i epoha, čovek je, u najmanju ruku, morao doći do zaključka da materijalna dobrobit nikada, i nigde, nije predstavljala posvemašnji i konačni odgovor na pitanje o smislu postojanja. Takvo bi uverenje moglo predstavljati tek puki izuzetak. Tehnologija nije obavezna da ide ruku pod ruku sa Svetošću: uvek je pred sobom imala cilj koji ju je prevazilazio. A kada je Svetosti nestalo, nešto se moralo javiti da ispuni prazninu u kulturnim matricama... Kristing je brak između inženjerstva i religije uzdigao do takvih mističnih visina, da je Stirgard tek s velikim teškoćama uspevao da ga prati. A kontakt? Pa, dabome, i on je bio za to da se kontakt uspostavi.
<BR>&nbsp;&nbsp;&nbsp;&nbsp;&nbsp;Obojica pilota bila su bez ikakvog stava. Maštovito širenje zagonetki u manje ili više ne-ljudskim pravcima nije imalo nikakvog korena u njihovim karakterima. Rotmon je bio spreman da razmotri tehničke strane komunikacije; međutim, prva mu je briga bila kako da se brod zaštiti od čitavih rojeva kvintanskih satelita. Njegovo je mišljenje bilo da su Kvintu, po svoj prilici, već bili posetili pripadnici neke tuđinske civilizacije, ali da je taj susret do te mere bio neprijatan da je lekcija ostala trajno urezana u pamćenje. Moguće je da su Kvintanjani podigli sve moguće vrste ograda protiv nekog novog upada. Možda su razvili tehnologiju posvemašnjeg nepoverenja. Bilo bi neophodno ubediti ih u naše miroljubive namere - poslati im, na primer, 'pozdravne darove', a onda sesti i čekati njihov odgovor.
<BR>&nbsp;&nbsp;&nbsp;&nbsp;&nbsp;El Salam i Gerbert bili su istog mišljenja.
<BR>&nbsp;&nbsp;&nbsp;&nbsp;&nbsp;Stirgard konačno odluči da sledi vlastitu pamet. 'Pozdravni darovi' mogli su biti uništeni pre no što bi i dotakli tle planete - sudbina pet izviđaških sondi u blizini Kvintinog meseca bila je dovoljno rečita. Stoga, posluživši se daljinskim upravljačima, kapetan uputi jedan poveći orbiter prema suncu - 'Ambasadora' koji je trebalo da svoje 'akreditive' prenese Kvintanjanina. Ambasador odasla poruku pomoću laserskih signala koji su bili u stanju da se probiju kroz šumove što su optočavali planetu, zajedno sa uputstvima koja je primaocima poruke trebalo da pomognu da se u njoj snađu. Poruka je bila emitovana nekoliko stotina puta zaredom. Ćutanje je, međutim, bilo jedini odgovor.
<BR>&nbsp;&nbsp;&nbsp;&nbsp;&nbsp;Tokom tri naredne sedmice sadržina poruke bila je menjana i prekrajana na sve zamislive načine - i dalje, bez ikakvog odgovora. Povećavana je emisiona snaga poruke, laserski zrak šarao je planetu uzduž i popreko - od infracrvenog do ultraljubičastog dela spektra, bio modelovan na najrazličitije načine. Planeta i daje nije odgovarala.
<BR>&nbsp;&nbsp;&nbsp;&nbsp;&nbsp;Ni Ambasador nije traćio vreme: bez prestanka je sakupljao vizuelne pojedinosti o Kvinti, a potom ih slao Hermesu. Na njenim su se kontinentima mogle uočiti orijaške skupine koje su po veličini dostizale najimpresivnije zemaljske metropole. Tokom noći, međutim, nisu isijavale nikakvu svetlost. Ova ustrojstva, oblika spljoštenih zvezda sa spletovima staza, odavala su neki polumetalast odsjaj. Od tih staza granale su se prave linije, nalik na transportne arterije, s tim što se po njima baš ništa nije kretalo. i što je izoštrenije snimke slao Ambasador (koji je, do izvesne mere, služio i kao uhoda) sve je jasnije postajalo da su pretpostavke dovučene sa Zemlje bez ikakvih osnova. Uočene linije nisu bili ni putevi ni cevovodi, mada su prostori između njih često navodili na pomisao o šumovima. Ta tobožnja šumovita područja bila su sačinjena od mnoštva pravilnih blokova, sa račvastim kracima. Njihov albedo bio je gotovo ništavan: apsorbovala su više od devedeset devet postotaka sunčeve svetlosti koja bi do njih slučajno doprla. Po svemu sudeći, posredi su bili fotoreceptori.
<BR>&nbsp;&nbsp;&nbsp;&nbsp;&nbsp;Nije li, stoga, bilo moguće da je Kvinta, isto tako apsorbovala i 'akreditive' - da su ih njene prijemne stanice smatrale energetskom hranom, umesto porukom koja im je upućena? Nevidljiv sve do tada na pozadini sunčevog diska, Ambasador konačno dade sve od sebe. Usredsredivšii se na infracrveni opseg on odsvira svoju 'uvertiru', stotinama puta prevazišavši sunčevo zračenje u tom delu spektra. Zdrav razum upućivao je na zaključak da bi svetlost tolikog intenziteta morala oštetiti apsorbere zračenja; da bi, shodno tome, tehničari koji su se starali o održavanju postrojenja morali proveriti oštećenja i ustanoviti kako je do njih došlo; i da bi, ranije ili kasnije, stručnjaci višeg ranga morali zaključiti kakva je prava priroda zraka koji je doveo do oštećenja. Ali i ovom prilikom, prođoše dani i ništa se ne dogodi.
<BR>&nbsp;&nbsp;&nbsp;&nbsp;&nbsp;Snimci načinjeni na dnevnoj i noćnoj strani planete, šta više, učiniše zagonetku još zapetljanijom. Kada bi sunce zašlo, iz guste tmine više nikakva svetlost nije dopirala. Oba velika kontinenta, sa strmim, snežnim kapama prekrivenim planinskim vencima, tokom noći odbleskivali su samo avetinjskim odsjajem polarne svetlosti. I ti su se odsjaji, pretvarajući oblacima nezastrven arktički led u sablasno-zelenkastu zlatnu prekrivku, lagano pomerali; ali ne nasumično, već kao da ih je povlačila neka nevidljiva, džinovska ruka, u smeru suprotnom od Kvintine rotacije. Niti u unutrašnjim morima između oba velika kontineta, niti na nepreglednom, slobodnom okeanu, nikada nijedan brod nije bio uočen. Nikakvih znakova kretanja nije bilo ni na presecima pravih linija koje su se bez imalo napora probijale kroz šumovite ravnice i visoke stenovite grebene. Malo je verovatno bilo da su te linije predstavljale saobraćajnice. Na južnoj hemisferi, ugasli vulkani na po svoj prilici nenastranjenim arhipelazima nalikovali su na perle razasute širom beskrajnih voda. Jedina kopnena masa na toj hemisferi, na samom polu, ležala je prekrivena ogromnim glečerom. Iz zagasitosrebrnaste koprene večitog snega izbijali su samotni vršci stenja, osamtonski zupci duboko zakovani u led. U ekvatorijalnom pojasu, pod lučnim svodom ledenog prstena, i danju i noću besnele su tropske oluje, i njihova silovita električna pražnjenja još više je pojačavao - stvarajući od njih prskovite, ljubičaste munje - supraatmosferski lednjak, nalik na neko brzokretno ogledalo.
<BR>&nbsp;&nbsp;&nbsp;&nbsp;&nbsp;Neprisutnost bilo kakvog znaka civilizacijskog meteža, kakav se, na primer, javlja u lučkim gradovima na ušćima velikih reka; nepostojanje ispupčenih metalnih štitnika u planinskim udolinama, koje bi jedino spektrohemijskim putem bilo moguće razlikovati od okolnog stenja; nedostatak svakog vazdušnog saobraćaja, uprkos postojanju stotinak glatkih betonskih pisti okruženih niskim zdanjima - sve je to neodoljivo navodilo na zaključak da je stogodišnji planetarni rat verovatno prinudio Kvintinjane da se spuste pod zemlju, gde su sada živeli, oslanjajući se, u svom osmatranju nebeskog svoda i svemirskih dubina, isključivo na radioelektronske naprave... Merenjem temperaturnih gradijenata ustanovljeno je postojanje termalnih čvorišta na površinama Nordstralije i Heparije; bila su međusobno povezana račvastim hodnicima duboko ispod tla, navodeći tako na pomisao da je reč o podzemnim gradovima. Ali, opet, pomnije proučavanje zračenja koja su otud dopirala navodilo je na zaključak da je prvobitna pomisao ipak bila lišena osnova... Svako od tih zamašnih čvorišta, prečnika od oko četrdeset milja, odavalo je neobični gradijent izlučene toplote: u središtima je, naime, zagrejanost bila najveća, ali je izvor toplotnog zračenja ležao duboko ispod litosfere, na rubu prekrivača. Da li je to trebalo da znači da su Kvintanjani energiju crpli iz žitke unutrašnjosti svoje planete?
<BR>&nbsp;&nbsp;&nbsp;&nbsp;&nbsp;Nepregledna područja, pravilnih geometrijskih oblika, isprava smatrana obrađenim površinama, u stvari su bila, kako se kasnije ispostavilo, prekrivena nizovima kupastih kugli, nalik keramičkim pečurkama što su se protezale desetinama kilometara. Prenosne radarske antene, konačno dokonaše fizičari.
<BR>&nbsp;&nbsp;&nbsp;&nbsp;&nbsp;Čitava planeta bila je optočena oblacima, burama i ciklonima, kao da se namerno pravila mrtvom, ili kao da se igrala žmurke skrivena iza jednog bez prestanka emitovanog signala na koji je trebalo odgovoriti tek jednim jedinim, ali odgovarajućim povratnim signalom... Osmatranja, konačno, obavljena pod znamenjima arheologije - da bi se otkrili tragovi istorijske prošlosti, poput ruševina prastarih gradova, ili zdanja koja bi odgovarala zemaljskim graditeljskim poduhvatima kao što su bile piramide, hramovi, ili drevna upravna sedišta - ne omogućiše, sa svoje strane, nekakav konačan sud. Ukoliko su, dakle, u potpunosti bili zbrisani u ratovima, ili ukoliko, pak, ljudsko oko naprosto nije bilo u stanju da ih razabere usled njihove puke tuđinske neprepoznatljivosti - kao jedini most pomoću kojeg bi se, možda, mogla prebroditi sva ta ne-ljudskost, ostajali su tragovi tehnološke delatnosti. I stoga se Hermes usmeri ka traganju za postrojenjima - koja su morala biti džinovska - pomoću kojih je bilo moguće zavitlati onolike mase okeanske vode u prostranstva svemira. Takav se jedan poduhvat morao temeljiti na računicama sveopšte primenljivim, budući da su se neizbežno morale oslanjati na zakone fizike. Imajući, dakle, u vidu smer u kojem se obrtao ledeni prsten, kao i njegov položaj u ekvatorijalnoj ravni, bilo je sasvim moguće, čak i lako, odrediti tačna mesta na kojima su se morale nalaziti džinovske, planetarne prskalice. Ali i ovog se puta tragači nađoše u nezahvalnom položaju: postrojenja je, naime, trebalo da budu izgrađena na mestima gde se kopno susretalo s okeanom - baš u područjima, dakle, iznad kojih se sada prsten uzdizao; međutim, njegovo stalno trenje sa proređenom atmosferom učinilo je da kritična mesta budu sve vreme prekrivena olujnim kovitlacima i diluvijalnim padavinama. I tako se potpunim neuspehom okonča i pokušaj da se rekonstruišu metodi pomoću kojih kvintanski inženjeri pre čitavog jednog veka izliše vode iz svojih mora u svemirska prostranstva.
<BR>&nbsp;&nbsp;&nbsp;&nbsp;&nbsp;Fotografije prepune najrazličitijih pojedinosti sve su više punile brodske arhive, ali vrednost jedva da im je bila veća od vrednosti škrabotina na stranicama Roršahovih testova... Besmisleni obrisi zvezdanih ustrojstava razasutih na kontinentima navodili su ljudsko oko da u njima prepoznaje - a, u stvari, da izmašta - sijaset stvari, baš kao kad se susretne sa visokoasocijativnim mrljama prolivenog mastila. Suočen sa hiljadama tih snimaka i DEUS je ostajao bespomoćan, i to ljude navede na zaključak da je i mašina - uprkos tome što je trebalo da bude savršeno nepristrasna u obradi podataka - podlegla tvrdoglavom nasleđu antropocentrizma. Primedba Nakamurina činila se veoma umesnom: umesto da dođu do nekih saznanja o tuđinskoj inteligenciji, došli su, zapravo, do saznanja o tome koliko je blisko mentalno srodstvo između čoveka i kompjutera. Blizina tuđinske civilizacije - nalazila im se, praktično, na dohvatu ruke - preobratila se u nesavladivu udaljenost koja se izrugivala svim njihovim nastojanjima da joj prodru u samu srž. Borili su se uporno, ali sa rastućim osećanjem da je zlokobna zamka postavljena ekspediciji, baš kao da je Neko (ali, ko?) želeo da ih suoči sa izazovom punim nade, samo da bi im otkrio - na kraju puta, kada su se već našli nadomak cilja - svu zaludnost njihovih nastojanja. Oni čije su duše morile takve misli zadržavali su ih, međutim, za sebe, ne želeći da i ostale zaraze gubitkom svake nade.
<BR>&nbsp;&nbsp;&nbsp;&nbsp;&nbsp;Najzad, psle sedam stotina časova besplodnog emitovanja diplomatske poruke, Stirgard odluči da na Kvintu pošalje prvog robota, lendera čije je ime bilo Gavrilo. Ambasador najavi Gavrilovo prispeće četrdeset osam časova pre njegovog poletanja, obavestivši Kvintanjane da lender sa sobom ne nosi nikakvo oružje i da će se spustiti na veliki sverni kontinent, Hepariju, stotinak milja od zvezdasto oblikovane skupine zdanja, na goletnom - te prema tome i verovatno nenastanjenom - području; objasnio im je takođe da je reč o robotskom izaslaniku, s kojim će Heparijanci biti u mogućnosti da opšte jezikom mašina. Uprskos tome što ni na ovu objavu sa planete ne pristiže nikakav odgovor, Gavrilo iz dotadašnje orbite bi odaslat u aposelenijum. U pitanju je bila dvostepena letelica, na kojoj se nalazio i jedan mikrokompjuter sa standardnim programima za uspostavljanje kontakta - isto tako osposobljen da ih menja i prilagođava kako bi se uskladili sa nepredviđenim okolnostima. Polasar još pridodade Gavrilu i jednu od najboljih malih teradžulskih turbina kojima su rasplagali na brodu, tako da je letelica za samo dvadesetak minuta mogla prevaliti udaljenost od čeitiri stotine hiljada kilometara, koliko ju je razdvajalo od površine planete; brzina kojom je bila osposobljena da se kreće iznosila je, čak, šest stotina kilometara u sekundi. Trebalo je da uspori tek pošto se nađe tik iznad planetine jonosfere.
<BR>&nbsp;&nbsp;&nbsp;&nbsp;&nbsp;Fizičari su želeli da budu u stalnoj vezi s izaslanikom, na taj način što bi odaslali relejne sonde koje bi pošle kao njegova prethodnica, ali se kapetan s tim ne saglasi. Smatrao je, naime, uputnijim da Gavrilo bude prepušten sam sebi, i da im izveštaj pošalje tek posle mekog spuštanja, pomoću zraka koji bi atmosfera Kvintinog meseca usmerila prema Hermesu. Imao je, naime, osećaj da bi svako preuranjeno postavljanje releja, između meseca iza kojeg se Hermes skrivao i planete, moglo smesta biti uočeno i, možda, pojačati sumnjičavost te paranoidne civilizacije. Samotnički let Gavrilov trebalo je da još više naglasi miroljubivost njegove misije.
<BR>&nbsp;&nbsp;&nbsp;&nbsp;&nbsp;Hermes je pratio izaslanikov let preko Ambasadorovih raskriljenih ogledala, sa petominutnim zakašnjenjem usled translatorne udaljenosti. Savršena nepokretnost Ambasadorovih ogledala znatno je doprinosila sjajnoj slici koju su dobijali na Hermesu. Gavrilo izvede nekoliko manevara, kako bi suzbio svaki pokušaj da se ustanovi položaj matičnog broda, i uskoro se obznani kao tamni vršak čiode naspram bleštavobelih oblaka što su zastirali lice planete. Osam minuta kasnije, ljudi koji su stajali kraj ekrana ukočiše se. Umesto da svom brzinom nastavi let ka označenom mestu prizemljenja na Hepariji, Gavrilo skrenu dalje na jug, duž krivulje povećanog radijusa, i pre vremena smanji brzinu. Gotovo istog časa, posmatrači ugledaše i ono što beše razlog tog skretanja. Iz pojasa iznad ekvatora izroniše četiri crne tačkice i lagano se uputiše prema Gavrilu, dve s istočne a dve sa zapadne strane, sledeći matematički savršene putanje gonjenja. Istočni progonitelji već su smanjili razdaljinu koja ih je odvajala od Gavrila. Progonjena letelica promeni oblik, preobrazivši se od glave čiode u mrlju uokvirenu bleštavom svetlošću: opteretivši svoje pogonske mašine četiri stotine puta jačim potiskom, umesto da nastavi da se spušta ka planeti Gavrilo sunu pravo uvis. Gonioci takođe smesta uzeše novi kurs, počinjući da stežu obruč oko progonjene letelice. Činilo se sada da Gavrilo stoji nepokretan u središtu trapeza, u čijim su se uglovima nalazila četiri gonioca. Gotovo se golim okom moglo pratiti kako se površina trapeza smanjuje, ukazujući na to da su i gonioci iz orbitalnog prešli u hiperbolično kretanje i da se sve više približavaju jedan drugom, sada već blistavi usled zagrevanja prouzrokovanog povećanjem brzine kretanja.
<BR>&nbsp;&nbsp;&nbsp;&nbsp;&nbsp;Stirgard za trenutak dođe u iskušenje da Rotmona, kao programera Gavrilovog leta, upita kakav će biti sledeći potez njihove letelice, budući da je usplamtelost gonilaca bila pouzdan dokaz njihovog punog ubrzanja. Petorka se sve više udaljavala od planete, ostavljajući za sobom širok krater izdubljen u moru belih oblaka. U prigušeno osvetljenoj kontrolnoj prostoriji vladala je potpuna tišina: pred ovim nesvakidašnjim prizorom, niko nije osećo ptrebu da izgovori i jednu jedinu reč. Četiri mrlje sve su se više približavale Gavrilu. Doplerov telemetar i brzinometar, koji su im stajali na samoj ivici vidnog polja, sada su takvom brzinom listali svoje crvene brojčice, da se tek sa vellikim teškoćama mogla očitavati naznačena brzina. Gavrilo je bio u znatno napovoljnijem položaju, budući da je izgubio dosta vremena na kočenje i zaokretanje, dok su gonilačke letelice, napadajući s boka, stalno povećavale brzinu. DEUS, na zahtev, prikaza na monitoru tačku u kojoj je trebalo da dođe do presecanja pet putanja. Sudeći na osnovu onoga na šta su ukazivali telemetar i Doplerov efekat, Gavrilo je trebalo da se nađe u matnoj mreži kroz otprilike dvadeset sekundi. Dvadeset sekundi, međutim, nije bilo malo, čak i za čoveka koji razmišlja milijardu puta sporije nego kompjuter - pogotovo u trenucima krajnje napetosti.
<BR>&nbsp;&nbsp;&nbsp;&nbsp;&nbsp;Ni sam Stirgard nije bio načisto nije li pogrešio što letelicu nije snabdeo makar odbrambenim oružjem. U svakom slučaju, besneo je zbog svoje bespomoćnosti. Gavrilo nije raspolagao čak ni mehanizmom za samouništenje. I najplemenitije namere trebalo je da imaju granice: jedino je toliko imao vremena da pomisli.
<BR>&nbsp;&nbsp;&nbsp;&nbsp;&nbsp;Kvadratno polje koje su sada činili lovci postade malo poput tačke na slovu 'i'. I mada su se i žrtva i grabljivice sada nalazili udaljeni od planete za čitav njen prečnik, snaga njihovih pogona činila je da podrhtava čitavo cirusno polje što se prostiralo ispod njih. Kroz procepine tog oblačnog mora mogli su se videti i okean i razuđene obale Heparije. Ostaci oblaka koji su još zastirali taj prozor ka planeti odjednom potpuno nestadoše, poput pramenova pamučastog šećerastog slatkiša pred neodoljivom toplotom. Tamna pozadina okeana učini da se vidljivost pogorša. Sada se još samo na osnovu crvenkastih, brzokretih cifara na telemetru mogao odrediti Gavrilov položaj. Konačno ga progonioci zatvoriše sa sve četiri strane, postavivši ga između sebe... A onda se prozor na oblačnom prozoru izboči, kao da se čitava planeta stala naduvavati, poput nekog džinovskog balona; u gravimetrima se začu oštro pucketanje; monitori se za trenutak zamračiše - i časak potom slika im se ponovo ukaza. Levkasti prozor u belom oblačnom prekrivaču ponovo se smanjio - nekako dalek, i potpuno prazan. Stirgard u prvom trenuku nije shvatio šta se zapravo dogodilo. On baci pogled na telmetar: crvenkastim odsjajima, međutim, na njemu je samo odbleskivao niz nula.
<BR>&nbsp;&nbsp;&nbsp;&nbsp;&nbsp;"Ščepali su ga", dobaci neko, s prizvukom tmurnog zadovoljstva u glasu. Haraš, verovatno.
<BR>&nbsp;&nbsp;&nbsp;&nbsp;&nbsp;"Šta se dogodilo?" Tempe ni dalje nije ništa shvatao.
<BR>&nbsp;&nbsp;&nbsp;&nbsp;&nbsp;Stirgard oćuta odgovor, premda mu se činilo da se počinje razabirati. Sve je više u njemu raslo ubeđenje da bi, makar i obnovili svoje napore, pre mogli izgubiti i sam brod nego iznuditi kontakt. Za trenutak se stade pitati - izgubljen u mislima, već daleko od ovog prvog susreta - da li da nastavi ili da odustane od zadatog programa. Stoga, jedva da je i čuo uzbuđene glasove što preplaviše kontrolnu prostoriju. Rotmon je pokušavao da objasni šta se sa Gavrilom zbilo, iako to planom izviđanja nije bilo predviđeno. Sidernom implozijom, Gavrilo je razneo i svoje progonitelje i okolni prostor.
<BR>&nbsp;&nbsp;&nbsp;&nbsp;&nbsp;"Ali nije raspolagao sidernim generatorom", usprotivi se Tempe, iskreno zapanjen.
<BR>&nbsp;&nbsp;&nbsp;&nbsp;&nbsp;"Nije, ali ga je mogao sam načiniti. Na kraju krajeva, raspolagao je teratronskom turbinom. Preokrenuo je, skratio, upravio punu snagu pogona u samog sebe, i u magnovenju ispalio čitavo punjenje. Baš domišljato! Igrali su poker, a onda se Gavrilo prebacio na bridž. Odigrao je svoj adut - jer ne postoji jača karta od gravitacionog kolapsa. Eto, tako je izbegao da bude uhvaćen..."
<BR>&nbsp;&nbsp;&nbsp;&nbsp;&nbsp;"Samo trenutak." I Tempe kao da je počinjao da shvata. "I za to je bio programiran?"
<BR>&nbsp;&nbsp;&nbsp;&nbsp;&nbsp;"Naravno da nije! Ali, raspolagao je teravatnim uništavajućim motorom i potpunom samostalnošću. I odlučio je kako je odlučio. Ne zaboravi, ipak je to mašina, a ne ljudsko biće, te se ne može govoriti o samoubistvu. Osnovni nalog govorio mu je da se može predati, ali tek posle spuštanja."
<BR>&nbsp;&nbsp;&nbsp;&nbsp;&nbsp;"Znači li to da su se mogli domoći teratrona posle Gavrilovog spuštanja?" upita Gerbert začuđeno.
<BR>&nbsp;&nbsp;&nbsp;&nbsp;&nbsp;"A kako? Čitav prvi stepen letelice, uključujući i teratron, trebalo je da sagori posle ulaska u Kvintinu atmosferu. Posle zarinuća statora unutrašnji pritisak razbio bi polove, i sve bi se, uključujući i pogonsku prostoriju, pretvorilo u oblak prašine. I to bez i tračka radioaktivnosti... Samo je gornji, prednji modul trebalo da se spusti i da se upusti u ljubazno ćaskanje sa ukućanima..."
<BR>&nbsp;&nbsp;&nbsp;&nbsp;&nbsp;"Da, da", progunđa Haraš, žesteći se. "Ali pošlo se od toga da njihove rakete neće biti u stanju da razviju toliku brzinu! Mislilo se da će Gavrilo kroz te satelitske krhotine prošišati kao puščani metak kroz roj mušica i lepo se, učtivo, tamo posaditi."
<BR>&nbsp;&nbsp;&nbsp;&nbsp;&nbsp;"A zbog čega pilići ne lete?"
<BR>&nbsp;&nbsp;&nbsp;&nbsp;&nbsp;Rotmon se nije ustezao da da oduška svojoj razdraženosti.
<BR>&nbsp;&nbsp;&nbsp;&nbsp;&nbsp;"Čime biste sagoreli retarton? Energija neophodna da se sagori pogonski modul trebao je da dođe spolja - od atmosferskog trenja. Tako je, naime, čitava spravica ustrojena. Niste to znali? Vratimo se suštini čitave igre. Ili bi, dakle, Gavrilo uspeo da im se izmigolji, što se činilo veoma malo verovatnim, ili bi ga se oni dočepali u svemiru, priveli na orbitu, i tu ga rasturili na sastavne delove. Ukoliko bi mu oni smanjili pogonsku snagu i pričekali da se gorivo istroši, i ukoliko bi on dotle pričekao da skrati svoju turbinu, čak i tada bi moglo doći do eksplozije, samo što bi troid, s obzirom na to da bi mu polovi ostali netaknuti, u tom slučaju mogao ostati čitav. Gavrilo to nipošto nije smeo dozvoliti, te je tako došao na ideju da od sebe stvori crnu rupu sa dvostrukim horizontom događanja, da u sebe usisa svoje gonioce, da izvrši imploziju; a kada unutrašnja sfera doživi kolaps spoljna bi ostala slobodna, budući da na tom stupnju kvantni efekti postaju izjednačeni sa gravitacionim. Zakrivljenje svemira - eto objašnjenja zbog čega smo imali utisak kao da Kvintu posmatramo kroz uveličavajuće staklo.
<BR>&nbsp;&nbsp;&nbsp;&nbsp;&nbsp;"I sve to, zaista, nije bilo unapred programirano? Mislim, o takvoj se mogućnosti nije čak ni razmišljalo?" upita Arago, koji sve do tada nije progovorio ni reči.
<BR>&nbsp;&nbsp;&nbsp;&nbsp;&nbsp;"Nije! Zaista nije! Na svu sreću, mašina je imala više dasaka u glavi no što ih mi imamo!" Rotmona kao da su sva ta pitanja ozbiljno razbesnela. "Namerno smo ga načinili bespomoćnim, poput novorođenčeta! Namena Gavrilovog teratrona nije bila da, izazivanjem kratkog spoja, hipertermičkim putem proizvede kolapsar, ali da je to ostvarljivo Kvintanjani su lako mogli zaključiti na osnovu samog njegovog ustrojstva. Sasvim sigurno, budući da je i Gavrilo došao do takvog zaključka za ciglo nekoliko sekundi."
<BR>&nbsp;&nbsp;&nbsp;&nbsp;&nbsp;"Sam od sebe?"
<BR>&nbsp;&nbsp;&nbsp;&nbsp;&nbsp;Redovnikovo pitanje učini da Rotmon najzad sasvim izgubi strpljenje.
<BR>&nbsp;&nbsp;&nbsp;&nbsp;&nbsp;"Pa naravno, sam od sebe! Koliko još puta treba da to ponovim? Na kraju krajeva, raspolagao je luminalnim kompjuterom čija je moć dosezala čak četvrtinu DEUS-ovih moći! Makar se, oče, trudili čitavih pet godina, ne biste bili u stanju da savladate ni polovinu onog broja bita koje je on bio sposoban da obradi tokom jedne jedine mikrosekunde... Proučio je samog sebe, i došao do pouzdanog zaključka da je u stanju da obrne polje teratrona; isto tako, da će kidanjem polova doći do nastanka mononuklearnog sidernog generatora. Generator bi, razume se, istog časa eksplodirao, ali istovremeno dok kolaps..."
<BR>&nbsp;&nbsp;&nbsp;&nbsp;&nbsp;"To se moglo i očekivati", primeti Nakamura.
<BR>&nbsp;&nbsp;&nbsp;&nbsp;&nbsp;"Ukoliko kreneš u šetnju i poneseš sa sobom štap, i ukoliko se besan pas pojavi i nasrne na tebe, za očekivati je da ćeš ga njime ošinuti po njušci", odbrusi Rotmon. "Oh, naprosto je neverovatno koliko smo bili naivni! Ipak, sve je dobro što se dobro svrši. Dali su nam na znanje, konačno, kakvu nam dobrodošlicu nude, a Gavrilo im je uzvratio ravnom merom. Razume se, mogli smo mu na raspolaganje staviti i najobičniji mehanizam za samouništenje, ali naš kapetan nije to želeo...."
<BR>&nbsp;&nbsp;&nbsp;&nbsp;&nbsp;"A ovo što se dogodilo, da li je donelo išta bolji ishod?" upita Arago.
<BR>&nbsp;&nbsp;&nbsp;&nbsp;&nbsp;"A šta je trebalo da uradim? Da mu ugradim mopedov motor? Bilo je neophodno da ima dovoljno energije; pa, i imao je. A činjenica da je teratron, po svom ustrojstvu, potpuno nalik na sidreni generator, nije moja greška; u pitanju su zakoni fizike. Jokiči?"
<BR>&nbsp;&nbsp;&nbsp;&nbsp;&nbsp;"U pravu je", odazva se Nakamura, osetivši se prozvanim.
<BR>&nbsp;&nbsp;&nbsp;&nbsp;&nbsp;"U svakom slučaju, dajem glavu da ne poznaju ni sidernu tehnologiju ni gravistiku", nastavi Rotmon.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Pa, upotrebili bi takvo svoje znanje. Eto, na primer, onaj Moloh pokopan na njihovom mesecu pravi je konjski tramvaj sa stanovišta sidernog inženjerstva. Čemu bušiti tunele do magme i astenosfere, ukoliko ste u stanju da transformišući gravitaciju proizvedete makrokvantne efekte? Njihova je fizika, po svemu sudeći, krenula drugačijim putem - rekao bih zaobilaznim putem, što ih je onemogućavalo da igraju u istoj boji kao i mi. Bogu hvala! Najzad, ono čemu težimo jeste kontakt, a ne bitka."
<BR>&nbsp;&nbsp;&nbsp;&nbsp;&nbsp;"Ali, neće li oni to što se upravo dogodilo protumačiti kao početak bitke?"
<BR>&nbsp;&nbsp;&nbsp;&nbsp;&nbsp;"Moguće je. Da, to je sasvim moguće!"
<BR>&nbsp;&nbsp;&nbsp;&nbsp;&nbsp;"Gospodo", obrati se Stirgard fizičarima, "šta mislite, da li biste mogli ući u trag nekom komadu letelica koje je Gavrilo rasturio?"
<BR>&nbsp;&nbsp;&nbsp;&nbsp;&nbsp;"Teško... osim ukoliko je nastali kolaps bio izrazito asimetričan. Možda bi nam DEUS mogao pomoći. Sumnjam da su gravitacioni monitori bili u stanju da načine precizne snimke ... DEUS?"
<BR>&nbsp;&nbsp;&nbsp;&nbsp;&nbsp;"Ući im u trag", javi se kompjuter, "apsolutno je nemoguće. Eksplozija do koje je došlo usled otvaranja spoljašnjeg Kerovog omotača rasturila je sve ostatke daleko od sunca.
<BR>&nbsp;&nbsp;&nbsp;&nbsp;&nbsp;"A u neposrednoj blizini?"
<BR>&nbsp;&nbsp;&nbsp;&nbsp;&nbsp;"Ne postoji ništa odredljivo u prečniku od jednog parseka."
<BR>&nbsp;&nbsp;&nbsp;&nbsp;&nbsp;"Ne govoriš valjda ozbiljno?" upita Polasar. I Nakamura je izgledao zapanjen.
<BR>&nbsp;&nbsp;&nbsp;&nbsp;&nbsp;"Nisam baš siguran da je dr Rotmon potpuno u pravu", odgovori DEUS. "Međutim, moguće je da sam i ja podložan predrasudi, s obzirom na činjenicu da sam bio u bližoj vezi sa Gavrilom nego dr Rotmon. Povrh toga, postavio sam i ograničenja njegovoj samostalnosti, u skladu sa dobijenim nalozima."
<BR>&nbsp;&nbsp;&nbsp;&nbsp;&nbsp;"Dosta tih priča o 'bliskoj povezanosti'." Kapetan baš nije mnogo mario za raspoloženje mašine. "Reci nam šta znaš."
<BR>&nbsp;&nbsp;&nbsp;&nbsp;&nbsp;"Moja je pretpostavka da je Gavrilo samo nameravao da nestane - kliznućem u singularitet. Znao je da na taj način ne bi bilo nikakvih posledica ni po nas ni po njih, budući da je mogućnost susreta u singularitetu, praktično govoreći, ništavna. Njen prečnik, kao što vam je poznato, iznosi 10-50 jednog protona. Dve mušice, od kojih jedna poleće iz Pariza a druga iz Njujorka, imale bi više izgleda da se sudare."
<BR>&nbsp;&nbsp;&nbsp;&nbsp;&nbsp;"Koga ti to braniš, Rotmona ili sebe?"
<BR>&nbsp;&nbsp;&nbsp;&nbsp;&nbsp;"Ne branim nikoga. Iako nisam ljudsko biće, govorim kao ljudsko biće, obraćajući se drugim ljudskim bićima. Oba imena, i Hermes i Euridika, potiču iz Grčke. Neka zazvuče, onda, kao da su izgovorene pod zidinama Troje: ukoliko ova posada sumnja u one koji su programirali i odaslali Gavrila, spreman sam da dam svoju olimpski uzvišenu reč da program bekstva putem kolapsa ne postoji ni u jednoj memoriji. Gavrilo je raspolagao optimalnim sposobnostima za donošenje odluka, nanosekundnom heuristikom razgranatom do 10 na 32, što predstavlja osnovni broj kombinatornog skupa. U kakve je svrhe koristio te svoje sposobnosti nije mi znano, ali sasvim pouzdano znam koliko mu je vremena bilo potrebno da odluku donese: tri ili četiri sekunde. Ipak, nedovoljno da se ustanovi veličina Holenbahovog intervala. Shodno tome, izbor sa kojim se suočio bio je: sve ili ništa. Da nije kolapsom zatvorio prostor, eksplodirao bi snagom stamegatonske termonuklearne bombe - budući da bi energija oslobođena skraćenjem imala upravo takvo dejstvo. Imajući to u vidu, Gavrilo je otišao u drugu krajnost: imploziju sve do singulariteta, pri čemu je, usput kvintanske letelice povukao u Kerov omotač."
<BR>&nbsp;&nbsp;&nbsp;&nbsp;&nbsp;DEUS zaćuta. Stirgard, redom osmotri sve svoje ljude.
<BR>&nbsp;&nbsp;&nbsp;&nbsp;&nbsp;"U redu. Prihvatam to što kažeš. Gavrilo je svoju dušu predao Gospodu. Da li je, pri tom, matirao Kvintu, ostaje nam tek da ustanovimo. Dakle, ostajemo gde smo. Ko je dežuran?"
<BR>&nbsp;&nbsp;&nbsp;&nbsp;&nbsp;"Ja", oglasi se Tempe.
<BR>&nbsp;&nbsp;&nbsp;&nbsp;&nbsp;"Odlično. Ostali - u krevet. Ukoliko se bilo šta dogodi, probudite me."
<BR>&nbsp;&nbsp;&nbsp;&nbsp;&nbsp;"DEUS je uvek dežuran", javi se kompjuter.
<BR>&nbsp;&nbsp;&nbsp;&nbsp;&nbsp;Ostavši sam u prigušeno osvetljenoj kontrolnoj prostoriji, pilot stade kružiti njome poput plivača u nevidljivoj vodi, prolazeći kraj praznih i mrtvih ekrana, a onda se otisnu do tavanice... Jedna neočekivana misao prođe mu kroz glavu i on se, ponovo se otisnuvši od tavanice, žurno uputi ka centralnom videoskopu.
<BR>&nbsp;&nbsp;&nbsp;&nbsp;&nbsp;"DEUS-e?" pozva on gotovo šapatom.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Prikaži mi još jednom poslednje trenutke potere. Ali, uspori oko pet puta."
<BR>&nbsp;&nbsp;&nbsp;&nbsp;&nbsp;"Optički?"
<BR>&nbsp;&nbsp;&nbsp;&nbsp;&nbsp;"Optički, sa infracrvenim prikazom, ali tako da slika ne bude odviše zamućena."
<BR>&nbsp;&nbsp;&nbsp;&nbsp;&nbsp;"Stepen zamućenosti stvar je ukusa", odvrati DEUS dok se ekran palio. Na rubu monitora stadoše se ređati brojke telemetra. Nisu kao ranije tekle munjevitom brzinom, već su se smenjivale u kratkim skokovima.
<BR>&nbsp;&nbsp;&nbsp;&nbsp;&nbsp;"Stavi mrežu preko slike."
<BR>&nbsp;&nbsp;&nbsp;&nbsp;&nbsp;"Odmah."
<BR>&nbsp;&nbsp;&nbsp;&nbsp;&nbsp;Ispresecana stereometrijski, slika pobele od oblaka. Trenutak potom, stade podrhtavati, odajući utisak posmatraču kao da je posmatra kroz neužurbane talasiće nekog potoka. Linije na mreži stadoše se zakrivljavati, i razdaljina između Gavrila i njegovog progonitelja poče se vidljivo smanjivati. Pri usporenom kretanju sve se poče odvijati kao u kapi vode pod mikroskopom, sa zarezastim bacilima što se ustremljuju prema crnoj, nepomičnoj čestici.
<BR>&nbsp;&nbsp;&nbsp;&nbsp;&nbsp;"Diferencijalnu Doplerovu telemetriju!" zatraži on.
<BR>&nbsp;&nbsp;&nbsp;&nbsp;&nbsp;"Svemir polako gubi svoje euklidovsko ustrojstvo", primeti DEUS, ali bez oklevanja pređe na diferencijator. Premda su kvadratni isečci na mreži podrhtavali i savijali se, bilo je moguće, mada sasvim grubo, proceniti udaljenost. Zarezi su sada bili nekoliko stotina metara udaljeni od Gavrila. A onda se jedan pozamašni komad planete ispod pet grozdastih crnih tačkica uveća u žestokom grču, da bi gotovo istog trena ponovo poprimio prvobitne razmere. Međutim, crnih tačkica više nije bilo. Na mestu na kojem su se do maločas nalazile javi se samo lagano vrtloženje, kao da je blagi povetarac tuda minuo. Vrtložak iznenada blesnu užasnim crvenim odsjajem, kao da se izlio mlaz blistave krvi, i preobrati se u purpurni mehur; ovaj odmah potamne, poprimi potpuno zagasitu boju, i malo potom iščeze. Daleki oblaci, razasuti na hiljade milja unaokolo usled strahovitog udara, lenjo su se kovitlali iznad površine okeana, koji je sada izgledao tamniji nego pribrežje kontinenta, dalje prema istoku. Prozor, sa svojim uskomešanim ivicama, i dalje je zjapio širom otvoren i okrugao, ali je bio potpuno prazan.
<BR>&nbsp;&nbsp;&nbsp;&nbsp;&nbsp;"Gravimetre!" zapovedi pilot.
<BR>&nbsp;&nbsp;&nbsp;&nbsp;&nbsp;"Odmah."
<BR>&nbsp;&nbsp;&nbsp;&nbsp;&nbsp;Slika se uopšte ne izmeni; samo su se geodezijske linije namotavale u središtu, poput povesma prepletenih niti.
<BR>&nbsp;&nbsp;&nbsp;&nbsp;&nbsp;"Mikrogravitatore! DEUS-e, jasno ti je na šta mislim!"
<BR>&nbsp;&nbsp;&nbsp;&nbsp;&nbsp;"Odmah."
<BR>&nbsp;&nbsp;&nbsp;&nbsp;&nbsp;DEUS je, kao i uvek, govorio bezizražajnim glasom, pa ipak je pilot imao utisak da uočava i prizvuk drskosti u njegovom tonu. Kao da je mašina, osećajući nadmoć nad njim u brzini mišljenja, ispunjavala naloge bez stvarnog truda, želeći da ga nagna da tu nadmoć i sam oseti.
<BR>&nbsp;&nbsp;&nbsp;&nbsp;&nbsp;U spletu zamršenih linija javi se gotovo neraspoznatljiv titraj; protreperivši kroz zadebljale slojeve mreže, trenutak potom iščeznu. Geodezijsko čvorište izduži se. Naspram pozadine bele planete, sa rupom u prekrivaču od oblaka nalik na središte džinovskog ciklona, još jednom se ukaza pravouglasti niz gravitacionih koordinata.
<BR>&nbsp;&nbsp;&nbsp;&nbsp;&nbsp;"Gavrilo je u sebi ispalio nukleone, nukleone nabjene tera-naponom?" upita pilot.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Tangencijalno, sa tačnošću od jednog hajzenberga?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Odakle mu dodatna energija? Nije li mu masa bila premala, da bi mogao zakriviti prostor u mikrorupu?"
<BR>&nbsp;&nbsp;&nbsp;&nbsp;&nbsp;"Teratron se, pri skraćenju, ponaša kao siderni generator. Izvlači energiju iz vlastitog okruženja."
<BR>&nbsp;&nbsp;&nbsp;&nbsp;&nbsp;"Stvarajući, pri tom, manjak?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"U obliku negativne energije?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"U kom opsegu?"
<BR>&nbsp;&nbsp;&nbsp;&nbsp;&nbsp;"Pri brzini većoj od svetlosne, u hipersvemiru, Gavrilo je usisao energiju u radijusu od oko milion kilometara."
<BR>&nbsp;&nbsp;&nbsp;&nbsp;&nbsp;"Kako to da Kvinta to nije osetila? Ni njen Mesec? Ni mi?"
<BR>&nbsp;&nbsp;&nbsp;&nbsp;&nbsp;"Jer je reč o kvantu pozajmljenom u Holenbahovom intervalu. Treba li da to pobliže objasnim?"
<BR>&nbsp;&nbsp;&nbsp;&nbsp;&nbsp;"Ne", odgovori pilot. "S obzirom na to da je do kolapsa došlo za manje od jednog milionitog dela nanosekunde, stvorila su se dva koncentrična horizonta događanja, Rehman-Kerovog tipa."
<BR>&nbsp;&nbsp;&nbsp;&nbsp;&nbsp;"Tako je", potvrdi DEUS. Nesumnjivo, nije mogao biti iznenađen, pa ipak pilota obuze osećaj kao da mu je u glasu prepoznao prizvuk poštovanja.
<BR>&nbsp;&nbsp;&nbsp;&nbsp;&nbsp;"Što bi trebalo da znači da singularitet, koji je Gavrilo ostavio za sobom, više ne postoji na tom svetu. Izvedi računicu, i proveri da li sam u pravu."
<BR>&nbsp;&nbsp;&nbsp;&nbsp;&nbsp;"Evo računice", oglasi se DEUS. "Zaista, ne postoji, uz verovatnoću od jedan prema deset hiljada."
<BR>&nbsp;&nbsp;&nbsp;&nbsp;&nbsp;"Zbog čega si, onda, pojio kapetana onom pričom o mušicama i sudaru?" upita pilot.
<BR>&nbsp;&nbsp;&nbsp;&nbsp;&nbsp;"Verovatnoća ni u tom primeru nije bila ravna nuli."
<BR>&nbsp;&nbsp;&nbsp;&nbsp;&nbsp;"Sudeći na osnovu pomeranja geodezika, kolaps je izazvao snažno izvijanje prostora od sunca. Ukoliko bi se sva tela u ovom sistemu svela na mase tačkica, trebalo bi da bude moguće ustanoviti tačno mesto gde su te njihove letelice bile odbačene - zahvaljujući efektu makroprokopa. Je li tako?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Mrlja, međutim, ne može imati dimenzije jednog parseka. Mora biti manja. Možeš li mi dati proračun?"
<BR>&nbsp;&nbsp;&nbsp;&nbsp;&nbsp;"Mogu."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Do stvaranja prokopa dolazi na osnovu zakona verovatnoće, pri čemu se nezavisne promenljive veličine verovatnoća umnožavaju."
<BR>&nbsp;&nbsp;&nbsp;&nbsp;&nbsp;"Hajde da to prevedemo na zdravorazumski jezik. Pored Zete, u ovom se sistemu nalazi još devet planeta. Ishod je nelinearni skup jednačina koje je nemoguće objediniti, ali su planete svoj angularni momenat dobile od protosunca... Sledstveno tome, moguće je masu čitavog sistema svesti na njegovo središte."
<BR>&nbsp;&nbsp;&nbsp;&nbsp;&nbsp;"Veoma neprecizno određenje."
<BR>&nbsp;&nbsp;&nbsp;&nbsp;&nbsp;"Neprecizno, možda, ali određenije od jednog parseka."
<BR>&nbsp;&nbsp;&nbsp;&nbsp;&nbsp;"Jeste li vi jedan od onih čarobnjaka koji fenomenalno barataju brojkama?" upita DEUS.
<BR>&nbsp;&nbsp;&nbsp;&nbsp;&nbsp;"Nisam. Ali potičem iz vremena kada su se računice izvodile i bez pomoći kompjutera. Odnosno, da je bilo prilika kada je više vredelo osloniti se na oči nego na računicu. Svako ko to nije bio u stanju umirao je mlad... Zašto ćutiš?"
<BR>&nbsp;&nbsp;&nbsp;&nbsp;&nbsp;"A šta bi to trebalo da kažem?"
<BR>&nbsp;&nbsp;&nbsp;&nbsp;&nbsp;"Da nisi nepogrešiv."
<BR>&nbsp;&nbsp;&nbsp;&nbsp;&nbsp;"I nisam."
<BR>&nbsp;&nbsp;&nbsp;&nbsp;&nbsp;"I da ti nipošto ne priliči ime DEUS."
<BR>&nbsp;&nbsp;&nbsp;&nbsp;&nbsp;"To ime nisam sam sebi nadenuo."
<BR>&nbsp;&nbsp;&nbsp;&nbsp;&nbsp;"Čak ni neka žena ne bi imala poslednju reč u raspravi sa kompjuterom! Dakle, DEUS-e, izračunaćeš mi stepen verovatnoće rasturanja ostataka kvintanskih letelica u okviru tog tvog parseka. Gledaj da računicu izvedeš u dvomodalnom obliku. Obeležićeš, onda, to područje na jednoj zvezdanoj karti i odmah ujutro pokazaćeš je kapetanu, uz objašnjenje da ti se nije dalo da je ranije načiniš."
<BR>&nbsp;&nbsp;&nbsp;&nbsp;&nbsp;"Niko mi nije ni rekao da to učinim."
<BR>&nbsp;&nbsp;&nbsp;&nbsp;&nbsp;"Evo, kažem ti ja sada. Razumeš?"
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;I time ovaj ponoćni razgovor u kontrolnoj prostoriji bi okončan.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
