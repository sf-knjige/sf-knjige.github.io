<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. KVINTA
<P>&nbsp;&nbsp;&nbsp;&nbsp;&nbsp;Pre utonuća, radio-tragači još jednom i poslednji put uhvatiše Hermesa, prikazavši ga kako opisuje veliku hiperbolu preko nebeskog svoda; uspinjao se sve više i više iznad kraka galaktičke spirale, kako bi u dubokoj praznini svemira mogao jezditi podsvetlosnom brzinom. Radio-signali sa Hermesa sada su pristizali u sve dužim vremenskim razmacima, što je bio pouzdan znak da relativistički efekti već deluju na njega i da se tokovi vremena na njemu već počinju razlikovati od protoka vremena na Euridici... Sve veze između izviđačkog i matičnog broda konačno se prekinuše, kada se talasna dužina signala s automatskog odašiljača stade povećavati, proširujući se, istovremeno, na kilometarska područja, da bi, konačno, sasvim zamrli. Najosetljiviji prijemnik zabeležio je poslednji signal sa Hermesa tačno sedam časova posle njegovog poletanja - u istom trenutku kada i Had, do koga najzad dopre Orfej na svom samoubilačkom putu, zagunđa i započe sa svojim gravitacionim vibracijama, širom otvarajući svoje vremenske ponore. Šta god da se od tog časa bude događalo s izviđačkim brodom i ljudima što su snivali na njemu - moraće da stane nepoznato tokom nekoliko nastupajućih godina (po njihovom vremenu).
<BR>&nbsp;&nbsp;&nbsp;&nbsp;&nbsp;Za one koji su snivali snom embrionizacije, snom nalik na smrt - bez ikakvih snoviđenja ili svesti, makar putem snova, o proticanju vremena - bio je to let bez trajanja... Preko belih sarkofaga u tunelu nalik embrionatoru, kroz ojačano staklo periskopa, presipala se svetlost Alfe Harpije; bio je to plavi džin, pomerenog pložaja u odnosu na druge zvezde sazvežđa usled neke od svojih asimetričnih erupcija, u vreme kada je još bio mlad i podložan nesigurnosti pošto je buknuo nuklearni oganj u njegovoj unutrašnjosti... Kada je Euridika konačno iščezla, DEUS sasvim preuze stvari u svoje ruke. Pošto se uzdigao iznad ekliptičke ravni, Hermes se poput kamena stropošta prema Hadu, isprva se povlačeći od zvezde prema kojoj se uputio da bi je potom lakše dosegao, koristeći se gravitacionim silama kolapsara; dok ga je obletao, trebalo je da ga njegovo gravitaciono polje snažno pogura dalje. Posle toga, pri brzini sasvim bliskoj brzini svetlosti, Hermes ispusti svoje unutrašnje mlaznike. U svemirskoj praznini, međutim, atomi su tako retko raspoređeni da ih nije bilo moguće sakupiti u dovoljnoj količini da bi došlo do paljenja u reaktorima; na DEUS-u je, stoga, bilo da u sakupljenu vodoničnu masu ubaci tritijum, kako bi fuzija konačno mogla započeti. Ždrela turbina, dotad crna poput noći, ispuniše se svetlošću koja stade sve brže i sve snažnije da podrhtava. Ognjeni mlazevi helijuma pokuljaše u tminu... Euridikin laser bio je prilikom poletanja izviđačkog broda od manje pomoći nego što se prvobitno očekivalo: jedan od hipergroličnih potisaka nije u pravom trenutku proradio, što je učinilo da krmeno ogledalo skrene sa pravca - a onda je i Euridika naprosto iščezla, kao da ju je progutala bezdana praznina. DEUS je, međutim, hitro nadoknadio taj gubitak, pozajmivši nedostajući deo energije od Hada.
<BR>&nbsp;&nbsp;&nbsp;&nbsp;&nbsp;Pri brzini koja je već dostigla devedeset devet postotaka brzine svetlosti, atomi sakupljeni u mlaznicima postadoše dovoljno zgusnuti: vodonika je sada bilo više nego dovoljno. Postojano ubrzavanje u međuvremenu je povećalo i masu izviđačkog broda... DEUS je bez imalo odstupanja održavao pritisak od dvadeset gravitacija; budući da je bio građen da izdrži i četiri puta veći pritisak od ovog, brod je jezdio ne trpeći nikakvo oštećenje. Međutim, bilo koje živo biće veće od mušice, pri ovakvim uslovima ne bi, jednostavno, bilo u stanju da podnese ni svoju sopstvenu težinu. Ljudsko biće bi, na primer, težilo čitave dve tone. Pod silinom pritiska čovek ne bi bio u stanju da pokreće ni grudni koš, čak ni onoliko koliko bi mu to bilo potrebno radi disanja; a i srce bi mu se rasprslo, pod obavezom da pumpa tečnost višestruko gušću od rastopljenog olova. Iako su bili u životu, članovi posade Hermesa niti su disali, niti su im srca kucala. Ležali su potopljeni u istu onu tečnost kojom im je zamenjena krv. Pumpe koje bi bile delatne i pri stotinu puta većoj gravitaciji (mada je ni embrionizovana tela ne bi mogla podneti) potiskivale su onaks kroz njihove krvne sudove, a srce im je pulsiralo tek jednom ili dva puta u minutu - ne radeći, zapravo, već se nevoljno grčeći usled dotoka životodavne veštačke krvi.
<BR>&nbsp;&nbsp;&nbsp;&nbsp;&nbsp;U za to naznačenom trenutku, DEUS spretno izvede promenu kursa. Zaputivši se sada pravo prema bezbrojnom vrtložju zvezda galaksije, Hermes istaknu bezbednosni štit na svom pramcu. Zaštitno polje nalazilo se nekoliko kilometara ispred broda; naizgled nepokretno na toj udaljenosti, predstavljalo je obezbeđenje od radijacije. Da njega nije bilo, pri brzini koju je brod dostigao kosmički zraci oštetili bi preveliki broj neurona u ljudskom mozgu... Plavišasta svetlost Alfe zasipala je sada izviđački brod pravcem prema krmi. Unutar valjkastog tela Hermesa, međutim, nije bilo potpuno mračno; uprkos svoj izolaciji, iz reaktora su se, iako u beskrajno malim količinama, izlivali mikroskopski kvanti, i zidovi su svetlucali Černjenkovom radijacijom. Ovo bledo sumračje činilo se kao da je sleđeno, savršeno nepokretno, neizmenjivo. I samo se u dva navrata, kroz debelo staklo što je odvajalo embrionator od gornje palube, probiše izmenadni, oštri odsevi.
<BR>&nbsp;&nbsp;&nbsp;&nbsp;&nbsp;Prvi put, kontrolni ekran zaštitnog polja, do tog časa potpuno prazan, odjednom se obasja hladnobelim sevom i odmah potom zamre. Pokrenuvši se u jednoj terasekundi, DEUS smesta izdade potrebne naloge. Strujno kolo se uključi; pramac broda otvori se i bljunu plamen; i novo zaštitno polje bi postavljeno, da zameni prethodno, koje je uništilo pramenje kosmičke prašine. Usled gromovitosti sudara, čestice kosmičke prašine pretvorile su zaštitni disk u usijani oblak razbijenih atoma. Hermes nastavi da jezdi kroz taj sunčani vatromet, ostavljajući ga za sobom, da se iskri u njegovim brazdama... Automatima je bilo potrebno nekoliko sekundi da zaustave neželjeno bočno podrhtavanje novog štita, čije narandžaste svetiljčice na levoj i desnoj strani stadoše sve sporije i sporije treptati, kao da kakva ogromna pospana mačka iz nekog razloga upućuje značajne migove DEUS-u. A onda, opet, na brodu zavlada posvemašnji mir - sve do ponovnog udara čestica iz nekog meteora ili kometskog repa, kada na potpuno isti način bi izveden postupak obnavljanja bezbednosnog štita.
<BR>&nbsp;&nbsp;&nbsp;&nbsp;&nbsp;Konačno, svetlucavi elektroni u cezijumskim časovnicima dadoše očekivani signal. DEUS-u, u stvari, nije bilo ni potrebno da se obazire za ikakvim pokazivačima; pokazivači su bila sama njegova čula, i ono što se u njima javljalo on je očitavao neposredno svojim mozgom - kojeg su, budući da je imao samo tri centimetra u prečniku, šaljivdžije na Euridici nazvale 'okošijim mozgom'. DEUS je sve vreme pažljivo iščitavao svetlucave brojke, u nastojanju da tokom razdoblja smanjene pogonske snage održi izviđački brod na nepromenjenom kursu... Obrnuvši se za sto osamdeset stepeni, turbine započeše sa usporavanjem broda. I ovaj manevar bio je savršeno izveden: zvezde prema kojima se brod upravljao jedva da se i pomeriše, tako da nije bilo ni najmanjeg povoda da se pristupi izmenama u prethodno zadatoj putanji.
<BR>&nbsp;&nbsp;&nbsp;&nbsp;&nbsp;Imalo se, zapravo, u vidu da bi za svođenje podsvetlosne brzine na paraboličnu brzinu u odnosu na Zetu - to jest, njeno snižavanje na nekih osamdeset kilometara u sekundi po jednom mikroparseku, i to pre no što brod dospe do Junone, ivične planete sistema - bilo dovoljno samo okrenuti turbine naopačke, sve dok same od sebe, usled nepristizanja vodoničkog goriva, ne prestanu sa radom. Posle toga bi hipergolik mogao biti upotrebljen za pravo kočenje... Pošto je DEUS pravovremeno primio upozorenje sa Euridike, to on, pre no što je pristupio reanimaciji posade, izradi izmenjeni program pristupa sistemu. Tehnološku, što će reći veštačku prirodu, i svetlosti iz vodoničnohelijumskih izduvnih cevi i plamena samozapaljivog goriva, bilo je, naime, veoma lako ustanoviti, i prvo pravilo kojem se DEUS od sada morao pokoravati bilo je da 'izuzetno malo poverenja gaji u našu Braću po Razumu'... DEUS, naravno, nikad nije proučavao Bibliju, te, sledstveno tome, nije bio upućen ni u sukob između Kaina i Avelja, pa ipak, smesta, čim je zašao u Junoninu senku, isključi mlaznike; potom, koristeći se gravitacionom silom same planete smanji još više brzinu i izmeni kurs. Drugi Zetin gasoviti džin posluži mu da spuštanje izvede paraboličnom brzinom. Tek je tada pristupio reanimaciji Hermesove posade.
<BR>&nbsp;&nbsp;&nbsp;&nbsp;&nbsp;Istovremeno, on odasla napolje robota s daljinskim upravljačem, da na rasprskivače na pramcu i krmi postavi naročit kamuflacioni uređaj - neku vrstu elektromagnetskog miksera. Zahvaljujući tome, pogonski ognjevi trebalo je od toga trenutka da budu zamućeni, a njihovo zračenje razasuto po čitavom spektru.
<BR>&nbsp;&nbsp;&nbsp;&nbsp;&nbsp;Do najdelikatnijeg trenutka kočenja dođe kada se letelica našla na samom pragu sistema, iza Junone. I taj je manevar DEUS pripremio i izveo s krajnjom pouzdanošću, baš kao što je i priličilo kompjuteru najsavršenije generacije. Zadatak se, naime, jednostavno sastojao u tome da se Hermes uspešno provede kroz gornje atmosferske slojeve gasovitog džina... A onda, odjednom, jastuče zaslepljujuće plazme stvori se ispred broda; zašavši u nj i stalno gubeći na brzini, DEUS preduze sve što se dalo preduzeti da iz Hermesovog sistema za kontrolu vazduha izvuče maksimum, kako temperatura u embrionatoru ni u kom slučaju ne bi porasla za više od dva stepena.
<BR>&nbsp;&nbsp;&nbsp;&nbsp;&nbsp;Konačno, u jednom trenutku, plazmatično jastuče uništi bezbednosni štit broda - koji je, uostalom, i onako trebalo da uskoro bude odbačen. Postojeći štit, međutim, bi zamenjen drugim, druge vrste, čija je svrha bila da brod zaštiti od čestica prašine i kometskih krhotina na planetinoj orbiti. Hermesa taj ognjeviti prolazak pored džina privremeno i potpuno zaslepi; ohladio se, međutim, dok se još nalazio u kupastoj Junoninoj senci. DEUS se, sa svoje strane, potrudi da se taj gorući oblak, izazvan kočionim manevrom - nalik na prave protuberance - sruči dole na površinu planete, u skladu sa Njutnovim zakonima. Na taj način ne samo prisutnost, već i svaki trag Hermesa ostadoše potpuno skriveni. Isključenih mašina, brod je sada lebdeo u najdaljoj tački afela... I u tom trenutku sva se svetla u embrionatoru popališe, i glave medikoma postaviše se iznad sarkofaga, pripravne da obave svoj deo posla.
<BR>&nbsp;&nbsp;&nbsp;&nbsp;&nbsp;Prema dogovoru, najpre je trebalo probuditi Gerberta - da nastupi kao lekar, ukoliko bi se za tim ukazala potreba. Međutim, u nizu predviđenih radnji, nekako je došlo do kratkog spoja. Uprkos svemu, biološki faktor i dalje je stajao kao najslabija karika u lancu tih veoma složenih postupaka.
<BR>&nbsp;&nbsp;&nbsp;&nbsp;&nbsp;Embrionator je bio smešten na srednjoj palubi, i u poređenju sa samim brodom, delovao je poput kakve mikroskopske školjke optočene brojnim zaštitnim slojevima i antiradijacijskim izolatorima. Na embrionatoru su se nalazila i dva bezbednosna otvora, koja su vodila pravo u odaje za boravak posade. Središnji deo Hermesa - od milja su ga nazivali Selom - bio je posredstvom dva okna povezan sa dvospratnom kontrolnom prostorijom. Duž prednjih pregrada protezao se čitav niz laboratorija, koje su bile podjednako delatne i u bestežinskom stanju i pod normalnom gravitacijom. Energetska skladišta bila su smeštena u krmenom delu - u samouništavajućim kontejnerima, u odeljenju u kojem su se nalazili i uređaji i međuzvezdani pogon - koje nije bilo dostupno nikom od članova posade - kao i u prostorijama posebne namene. U prostoru između spoljnog i unutrašnjeg dela trupa, takođe u krmenom delu, bili su smešteni uređaji za prizemljenje; brod je bio u stanju i da se spušta na planete, oslanjajući se na protegnute međusobno povezane noge-nosače. Dakako, tle na koje bi se brod spuštao moralo je najpre biti podrobno ispitano, budući da je na svakom od orijaških stopala letelice počivala težina od trideset hiljada tona.
<BR>&nbsp;&nbsp;&nbsp;&nbsp;&nbsp;U srednjem delu broda, po njegovoj desnoj strani, bile su smeštene osmatračke sonde, sa svim priključcima i dodatnom opremom; na levom, pak, boku, svoje mesto imali su mehanoroboti, u službi, čak, i temeljnijih popravki, kao i roboti-tragači, sposobni za duge, samostalne pretrage, pešice ili iz vazduha; među njima je bilo i strajdera.
<BR>&nbsp;&nbsp;&nbsp;&nbsp;&nbsp;Kada je DEUS konačno uključio sisteme za reanimaciju Hermes se nalazio u bestežinskom stanju - što je predstavljalo vrlo povoljnu okolnost za predstojeću operaciju. Postupak je najpre bio primenjen na Gerbertu, i posle kraćeg vremena povratiše mu se i normalan puls i normalna telesna temperatura; međutim, uprkos tome, nije se budio. DEUS ga onda podvrgnu brižljivom ispitivanju, donekle oklevajući, budući da se našao pred potrebom da donese samostalnu odluku. Što se toga tiče, problema nije bilo: jer bio je programiran za donošenje samostalnih odluka. U stvari, nije ni oklevao - samo je nekoliko trenutaka međusobno poredio različite izglede za uspeh. Ishod tog razmatranja bila su dva moguća rešenja: ili da probudi kapetana - Stirgarda - ili da lekara izvuče iz embrionatora i prebaci ga u operacionu salu. Ono što mu je, zapravo, preostalo bilo je da postupi kao ljudsko biće, suočeno s nepoznatim i sa potrebom da se opredeli: dakle, da baci novčić. Kada, naime, nikako nije jasno koji bi izbor bio bolji - najuputnije je nasumice se odlučiti... Posebni indikatori u njemu ukazaše na rešenje: kapetan, i DEUS nije više ni časka oklevao.
<BR>&nbsp;&nbsp;&nbsp;&nbsp;&nbsp;Dva sata kasnije, tek napola razbuđen, Stirgard je sedeo u otvorenom embrionatoru, lagano uklanjajući providnu opnu koja mu je u celosti pokrivala nago telo. On se obazre oko sebe, ali ne ugleda onog ko je, prema programu, trebalo da sada stoji pred njim. Jasno je čuo nečiji govor. Malo je, međutim, potrajalo pre no što je shvatio da glas zvuči nekako mehanički; da se nešto dogodilo Gerbertu, iako nije bio u stanju da se razabere u rečima koje su se stalno iznova ponavljale. Pokušavši da ustane, zakači glavom tek dopola podignuti poklopac embrionatora; za trenutak to ga ošamuti. I tako, prva izgovorena ljudska reč u Zetinom sistemu bila je - psovka... Graške lepljive, beličaste tečnosti slivale su se iz Stirgardove kose, klizeći mu niz lice i grudi. Ustavši suviše naglo, tek dopola ispravljenih kolena, on se preturi preko glave i otkliza niz tunel, pored svih sarkofaga sa posadom, i zaustavi se tek kod otvora na zidu. Ramena mu se čvrsto pripiše uz meku oblogu u uglu između otvora i tavanice. Otirući s očiju mlečastu tečnost, koja mu se lepila za prste, on stade razgledati čitavu valjkastu unutrašnjost embrionatora. U jednoj praznini između niza sarkofaga, čiji su poklopci već bili podignuti, nalazila su se vrata - i ona otvorena - koja su vodila u kupatilo... Stirgard oslušnu poj mašina. Gerbert je, kao i svi drugi, bio živ, samo što se nije probudio kada mu je pupčana vrpca bila isključena. Ništa ozbiljno niije moglo biti u pitanju: i elektroencefalogram i elektrokardiogram jasno su ukazivali da organizam već savršeno normalno funkcioniše.
<BR>&nbsp;&nbsp;&nbsp;&nbsp;&nbsp;"Gde smo sada?" upita on.
<BR>&nbsp;&nbsp;&nbsp;&nbsp;&nbsp;"S druge strane Junone. Let je protekao bez ikakvih smetnji. Da li da dr Gerberta prebacim u operacionu salu?"
<BR>&nbsp;&nbsp;&nbsp;&nbsp;&nbsp;Stirgard za trenutak razmisli.
<BR>&nbsp;&nbsp;&nbsp;&nbsp;&nbsp;"Ne. Pogledaću ga kasnije. U kakvom je stanju brod?"
<BR>&nbsp;&nbsp;&nbsp;&nbsp;&nbsp;"Radi savršeno."
<BR>&nbsp;&nbsp;&nbsp;&nbsp;&nbsp;"Da li je u međuvremenu stigla neka radio-poruka s Euridike?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Stepen važnosti?"
<BR>&nbsp;&nbsp;&nbsp;&nbsp;&nbsp;"Najviši. Želite li da je pogledate?"
<BR>&nbsp;&nbsp;&nbsp;&nbsp;&nbsp;"O čemu je reč?"
<BR>&nbsp;&nbsp;&nbsp;&nbsp;&nbsp;"Promeni plana. Želite li da pogledate tekst poruke?"
<BR>&nbsp;&nbsp;&nbsp;&nbsp;&nbsp;"Kolike je dužine poruka?"
<BR>&nbsp;&nbsp;&nbsp;&nbsp;&nbsp;"Tri hiljade šest stotina šezdeset reči. Želite li da vidite tekst?"
<BR>&nbsp;&nbsp;&nbsp;&nbsp;&nbsp;"Prepričaj mi poruku."
<BR>&nbsp;&nbsp;&nbsp;&nbsp;&nbsp;"Ne mogu da prepričavam nepoznanice."
<BR>&nbsp;&nbsp;&nbsp;&nbsp;&nbsp;"Koliko ima nepoznanica?"
<BR>&nbsp;&nbsp;&nbsp;&nbsp;&nbsp;"Ni to mi nije poznato."
<BR>&nbsp;&nbsp;&nbsp;&nbsp;&nbsp;Tokom ovog brzometnog dijaloga, Stirgard se nekako odlepi od tavanice. Lebdeći prema zeleno-crvenoj svetiljci iznad Gerbertovog sarkofaga, on u prolazu ugleda svoj lik u ogledalu na vratima koja su vodila u kupatilo: mišićavi torzo koji se presijavao od onaksa, što je i dalje curio iz patrljaka vezane pupčane vrpce; lik pravog džinovskog novorođenčeta.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita on. Zakačivši se bosim nogama ispod lekarevog sarkofaga, on mu stavi ruku na grudi. Srce je mirno otkucavalo. Na jedva rastvorenim usnama spavača jasno su se dali videti mlazići lepljivog, belog onaksa.
<BR>&nbsp;&nbsp;&nbsp;&nbsp;&nbsp;"Daj šta daš", promrmlja on. U međuvremenu, palčevima pritisnu zadnji deo lekareve vilice, zagleda mu se u sada već otvorena usta, oseti mu toplinu daha, stavi mu prst između zuba i lagano, oprezno dodirnu nepce. Gerbert se pomače i otvori oči. Bile su pune suza, svetle i jasne kao da ih je voda isprala. Stirgard uz tiho zadovoljstvo primeti u sebi da se, eto, i ovaj poprilično primitivan način nečijeg vraćanja u život još jednom pokazao delotvornim. Gerbert se nije probudio samo stoga što spona na pupčanoj vrpci nije bila potpuno zatvorena. Stirgard dohvati prstima kateter i, čim ga pomeri, iz ovoga štrcnu beličasta tečnost. Pupak se zatvori sam od sebe. Obema rukama on onda pritisnu lekareve grudi, osećajući kako mu se prsti lepe za njegovu kožu. Gerbert se zagleda u njega širom otvorenih očiju, sa prisenkom zapanjenosti.
<BR>&nbsp;&nbsp;&nbsp;&nbsp;&nbsp;"Sve je u redu", napomenu mu Stirgard. Međutim, onaj koga je masirao ga izgleda nije čuo.
<BR>&nbsp;&nbsp;&nbsp;&nbsp;&nbsp;"DEUS!"
<BR>&nbsp;&nbsp;&nbsp;&nbsp;&nbsp;"Izvolite?"
<BR>&nbsp;&nbsp;&nbsp;&nbsp;&nbsp;"Šta se dogodilo? Euridika ili Kvinta?"
<BR>&nbsp;&nbsp;&nbsp;&nbsp;&nbsp;"Na Kvinti je došlo do promena."
<BR>&nbsp;&nbsp;&nbsp;&nbsp;&nbsp;"Daj mi opšti pregled situacije."
<BR>&nbsp;&nbsp;&nbsp;&nbsp;&nbsp;"Svaki pregled nejasnih stvari mora i sam biti nejasan."
<BR>&nbsp;&nbsp;&nbsp;&nbsp;&nbsp;"Pa, reci mi onda samo ono što ti je pouzdano jasno."
<BR>&nbsp;&nbsp;&nbsp;&nbsp;&nbsp;"Neposredno pre uranjanja, došlo je do visokofrekventnih skokova u albedu. Radio-zračenja su prerasla u bezoblične šumove jačine čak i do tri stotine gigavata. Na mesecu je uočen neki pokretni plamičak, kasnije prepoznat kao plazma zahvaćena magnetskim mengelama."
<BR>&nbsp;&nbsp;&nbsp;&nbsp;&nbsp;"Šta nam se preporučuje?"
<BR>&nbsp;&nbsp;&nbsp;&nbsp;&nbsp;"Oprez. I da ostanemo prikriveni."
<BR>&nbsp;&nbsp;&nbsp;&nbsp;&nbsp;"Određenije: šta nam valja činiti?"
<BR>&nbsp;&nbsp;&nbsp;&nbsp;&nbsp;"Treba da se u potpunosti oslonimo na vlastite procene."
<BR>&nbsp;&nbsp;&nbsp;&nbsp;&nbsp;"Udaljenost od Kvinte?"
<BR>&nbsp;&nbsp;&nbsp;&nbsp;&nbsp;"Milijardu i tri stotine miliona milja u pravoj liniji."
<BR>&nbsp;&nbsp;&nbsp;&nbsp;&nbsp;"Prikrivenost?"
<BR>&nbsp;&nbsp;&nbsp;&nbsp;&nbsp;"Već sam sve preduzeo."
<BR>&nbsp;&nbsp;&nbsp;&nbsp;&nbsp;"Raspršivači?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Jesi li izmenio program?"
<BR>&nbsp;&nbsp;&nbsp;&nbsp;&nbsp;"Samo u pogledu pristupa. Brod je još u Junoninoj senci."
<BR>&nbsp;&nbsp;&nbsp;&nbsp;&nbsp;"Sa brodom je sve u redu. Da li da nastavim sa reanimacijom posade?"
<BR>&nbsp;&nbsp;&nbsp;&nbsp;&nbsp;"Ne. Jesi li osmatrao Kvintu?"
<BR>&nbsp;&nbsp;&nbsp;&nbsp;&nbsp;"Nisam. Izgubio sam kosmičku brzinu u Junoninoj termosferi, i..."
<BR>&nbsp;&nbsp;&nbsp;&nbsp;&nbsp;"Odlično. A sada ućuti i čekaj."
<BR>&nbsp;&nbsp;&nbsp;&nbsp;&nbsp;"Ćutaću i čekaću."
<BR>&nbsp;&nbsp;&nbsp;&nbsp;&nbsp;Neobičan početak, pomisli Stirgard, i dalje masirajući lekareve grudi.
<BR>&nbsp;&nbsp;&nbsp;&nbsp;&nbsp;Lekar konačno uzdahnu i pomače se.
<BR>&nbsp;&nbsp;&nbsp;&nbsp;&nbsp;"Da li si u stanju da me vidiš?" upita kapetan, i dalje bez i delića odeće na sebi. "Ništa ne govori. Samo trepni."
<BR>&nbsp;&nbsp;&nbsp;&nbsp;&nbsp;Gerbert trepnu, a onda se nasmeši.
<BR>&nbsp;&nbsp;&nbsp;&nbsp;&nbsp;Sav obliven znojem, Stirgard nastavi sa masiranjem.
<BR>&nbsp;&nbsp;&nbsp;&nbsp;&nbsp;"Dijadohokinezija...?" nabaci mu on.
<BR>&nbsp;&nbsp;&nbsp;&nbsp;&nbsp;Čovek koji je ležao nauznak zatvori oči, a onda, nesigurnim pokretom ruke, dodirnu vrh svog nosa.
<BR>&nbsp;&nbsp;&nbsp;&nbsp;&nbsp;Potom ponovo pogledaše jedan drugog i nasmejaše se. Lekar savi noge u kolenima.
<BR>&nbsp;&nbsp;&nbsp;&nbsp;&nbsp;"Želiš da ustaneš? Ne treba da žuriš."
<BR>&nbsp;&nbsp;&nbsp;&nbsp;&nbsp;Ne odgovorivši ništa, lekar se osloni o ivicu ležaja i podiže se. Umesto da sedne, odjednom se nađe u lebdećem položaju.
<BR>&nbsp;&nbsp;&nbsp;&nbsp;&nbsp;"Vodi računa", upozori ga Stirgard. "Bestežinsko stanje... Lako..."
<BR>&nbsp;&nbsp;&nbsp;&nbsp;&nbsp;"Kako su ostali?" upita on, uklanjajući kosu što mu se zalepila za čelo.
<BR>&nbsp;&nbsp;&nbsp;&nbsp;&nbsp;"Reanimacija je u toku."
<BR>&nbsp;&nbsp;&nbsp;&nbsp;&nbsp;"Treba li vam pomoć, dr Gerberte?" javi se DEUS.
<BR>&nbsp;&nbsp;&nbsp;&nbsp;&nbsp;"Ne, nema potrebe", odgovori lekar. Već je počeo da, jedan za drugim, proverava brojčanike na sarkofazima. Masirao je ljudima grudi, podizao im očne kapke, proveravao reflekse. Iz kupatila dopre šum tekuće vode, a potom i brujanje uređaja za sušenje: to se Stirgard tuširao. I kada lekar najzad stiže do poslednjeg, Nakamure, kapetan se već vratio iz svoje kabine - obučen u kratke pantalone i crnu pamučnu majicu s kratkim rukavima.
<BR>&nbsp;&nbsp;&nbsp;&nbsp;&nbsp;"Kako ti izgledaju?" upita on.
<BR>&nbsp;&nbsp;&nbsp;&nbsp;&nbsp;"Svi su dobro. Jedino kod Rotmana primećujem povremenu aritmiju."
<BR>&nbsp;&nbsp;&nbsp;&nbsp;&nbsp;"Ostani kraj njega. Ja ću pogledati poštu..."
<BR>&nbsp;&nbsp;&nbsp;&nbsp;&nbsp;"Vesti?"
<BR>&nbsp;&nbsp;&nbsp;&nbsp;&nbsp;"Pet godina stare."
<BR>&nbsp;&nbsp;&nbsp;&nbsp;&nbsp;"Dobre ili rđave?"
<BR>&nbsp;&nbsp;&nbsp;&nbsp;&nbsp;"Zagonetne. Ter Horab nam preporučuje da izmenimo program. Pre no što su zaronili, osmotrili su nešto na Kvinti. I na njenom Mesecu."
<BR>&nbsp;&nbsp;&nbsp;&nbsp;&nbsp;"Šta to treba da znači?"
<BR>&nbsp;&nbsp;&nbsp;&nbsp;&nbsp;Stirgard je stajao na vratima, dok je lekar pomagao Rotmanu da stane na noge. Trojica su se već nalazila pod tuševima. Ostali su lebdeli prostorijom, susretali se, zagledajući se u ogledalu, pokušavajući da govore uglas.
<BR>&nbsp;&nbsp;&nbsp;&nbsp;&nbsp;"Javi mi kada se sasvim priberu. Imamo dovoljno vremena." Posle ovih reči kapetan se odgurnu od otvora, minu pokraj nagih tela kao kraj velikih belih riba i iščeze u prilazu koji je vodio u kontrolnu prostoriju.
<BR>
<BR>&nbsp;&nbsp;&nbsp;&nbsp;&nbsp;Pošto je pažljivo razmotrio položaj u kojem su se nalazili, Strirgard odluči da digne brod iznad ekliptičke ravni: da iziđe iz kupaste senke uz najmanju pogonsku snagu i da obavi prva osmatranja Kvinte. Nedaleko od svog sunca, planeta je pokazivala samo svoj mesečasti srp. Bila je potpuno prekrivena oblacima, a šumovi su se pojačali čak do četiri stotine gigavata. Furijeovi analizatori nisu ukazivali ni na kakvu vrstu podešavanja zračenja. Hermes je sada bio obmotan velom koji je apsorbovao ne-termalna zračenja, tako da radarskim osmatranjem njegova prisutnost nije mogla biti ustanovljena; ako je već moralo doći do neke greške, smatrao je Stirgard, onda neka do nje dođe pri svim merama opreza. Razvijena tehnološka civilizacija podrazumevala je i razvijenu astronomiju, a razvijena astronomija značila je i postojanje veoma osetljivih bolometara, čiju bi pažnju - budući topliji od okolnog svemira - smesta na sebe privukao i najmanji asteroid. Vodenoj pari koja je ovom prilikom bila korišćena za manevrisanje odlučio je da pridoda i nešto sulfida, i to od one vrste koje je bilo u izobilju u seizmičkim gasovima. Vulkanski delatni asteroidi predstavljali su retkost, posebno kada su u pitanju bile tako male mase kakva je bila masa izviđačkog broda; međutim, uvek obazrivi kapetan odasla sa broda sonde, a onda ih upravi na vlastiti brod, kako bi bio načisto da će korišćenje mlazeva vodene pare, neophodno za buduće ispravke putanje, proći nezapaženo čak i ukoliko se donese konačna odluka o spuštanju na Kvintu. Namera mu je bila da joj se prikrade s mesečeve strane, kako bi je što je moguće bolje proučio - u svim pojedinostima.
<BR>&nbsp;&nbsp;&nbsp;&nbsp;&nbsp;Do ovog časa svi su se već okupili u kontrolnoj prostoriji u kojoj je i dalje vladalo bestežinsko stanje. Prostorija je bila nalik na unutrašnjost kakve kugle, sa jednim kupastim udubljenjem koje je pokrivao zid načinjen od niza monitora. Sedišta su bila prekrivena nekim veoma elastičnim materijalom - ukoliko biste, na primer, čvrsto stisli doručja sedišta i sasvim se zavalili u njih, materijal bi se, sledeći vašu telesnu figuru, čvrsto uz vas pripio. A ukoliko ste, pak, poželeli da ustanete, bilo je dovoljno da to učinite naglim pokretom. Sistem je bio mnogo pogodniji nego nekadašnji, sa kaiševima i remenjem. I tako, sedeli su sada, sva desetorica, kao u kakvoj malenoj projekcionoj prostoriji, zagledani u ekrane: na svih četrdeset ekrana nalazila se slika planete, ali na svakom u različitom spektralnom delu. Najveći, središnji monitor bio je u stanju da sintetizuje monohromatske slike, prevlačeći ih jedne preko drugih, u skladu sa dobijenim nalozima.
<BR>&nbsp;&nbsp;&nbsp;&nbsp;&nbsp;Kroz povremene oblakocepine, koje su stvarali pasati i cikloni, pojaviše se, duboko zasečeni u okean, zamućeni obrisi razuđenih obala. Povremeno jasna a povremeno prigušivana, svetlost im je omogućavala da vide čas prekrivač od oblaka, čas površinu planete skrivenu pod njegovim paperjem. U međuvremenu su saslušali i radiogram sa Euridike, koji im je DEUS pročitao monotonim glasom... Lo Bjanko je ukazao na mogućnost da je reč o štetama nanesenim, usled snažnih potresa, tehnološkoj infrastrukturi Kvintanjana. Fild i još nekolicina priklonili su se ovoj pretpostavci, nazvavši je, čak, 'environmentalističkom'. Prema njima, žitelji planete su jedan deo okeanskih voda izbacili u svemir, kako bi povećali kopneni deo i pretvorili ga u plodno tle... Pritisak koji je voda u okeanima vršila na okeansko dno usled toga je opao, i javio se poremećaj u ravnoteži litosfere. Snažni potisci iz unutrašnjosti planete izazvali su pojavu velikih pukotina na kori planete - koja je bila najtanja upravo ispod okeana. Iz tih razloga, po ovoj pretpostavci, došlo je i do obustavljanja izbacivanja okeanske vode u svemir. Ukratko, čitavo preduzeće imalo je katastrofalni ishod.
<BR>&nbsp;&nbsp;&nbsp;&nbsp;&nbsp;Drugi su, međutim, ovu pretpostavku ocenili kao neodrživu, budući da jednostavno nije vodila računa o još nekim, neobjašnjivim propratnim pojavama. Povrh svega, teško je bilo zamisliti da bića, sposobna za takve planetarne poduhvate, nisu bila u stanju da predvide katastrofalne seizmičke posledice do kojih bi, kao u ovom slučaju, moralo doći... Računice koje su se oslanjale na Zemlju kao model, jasno su ukazivale da bi do katastrofalnih poremećaja u lifosferi moglo doći tek ukoliko bi se uklonila, otprilike, jedna četvrtina svih okeanskih voda; smanjenje pritiska izbacivanjem, čak, šest biliona tona vode, ne bi izazvalo sveplanetarno pustošenje... Prema jednoj drugoj pretpostavci, do 'lančanog' pustošenja moglo je doći usled neželjenih posledica gravitoloških opita, koji su izmakli kontroli... Bilo je, najzad, i drugih pretpostavki: na primer, hotimično uništavanje zastarelih tehnoloških postrojenja; nenamerni klimatski poremećaji, izazvani izbacivanjem ogromnih vodenih masa u svemir; te, najzad, sveopšti civilizacijski haos izazvan nepoznatim razlozima.
<BR>&nbsp;&nbsp;&nbsp;&nbsp;&nbsp;Međutim, nijedna od ovih pretpostavki nije bila u stanju da obuhvati sve uočene pojave i da ih objedini u jednu čvrstu celinu. Shodno tome, radiogram koji je Euridika odaslala neposredno pre no što je zaronila u Had u punoj je meri ovlašćivao izviđače da postupe prema vlastitim nahođenjima, i da, ukoliko to procene neophodnim, odustanu od bilo koje pojedinačne, odnosno, čak, od svih prethodno utvrđenih varijanti poverenog im zadatka.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
