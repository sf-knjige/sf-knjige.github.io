<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Možda je bilo dobro što je Selena ostala bez radio-veze; teško da bi njenim žiteljima pomoglo da su znali da se skije, pretovarene putnicima, udaljavaju sa mesta nesreće. Ali u tom trenutku niko na lađi nije razmišljao o spasavanju; Redli se nalazio u središtu nejasno osvetljene pozornice.
<BR>&nbsp;&nbsp;&nbsp;&nbsp;&nbsp;"Kako to mislite... da je ovo vaša krivica?" upita ga Pet, narušivši zbunjujuću tišinu koja je usledila posle izjave Novozelanđanina. Za sada su bili samo zbunjeni; ne prijateljski raspoloženi, pošto niko nije mogao ozbiljno da shvati takvu jednu izjavu.
<BR>&nbsp;&nbsp;&nbsp;&nbsp;&nbsp;"Dugačka je to priča, kapetane", odvrati Redli, glasom koji je, iako je bio neobično ravnodušan, krio u sebi podtonove koje Pet nije mogao da razabere. Imao je gotovo utisak da sluša kakvog robota - Pet oseti neprijatan naboj negde po sredini kičme. "Ne želim da kažem da sam ja ovo namerno prouzrokovao. Ali bojim se da je ipak namerno i žao mi je što sam sve vas u to umešao. Znate... oni me progone."
<BR>&nbsp;&nbsp;&nbsp;&nbsp;&nbsp;Upravo je to ono što nam sad treba, pomisli Pet. Izgleda da je sve protiv nas. U ovoj maloj skupini imamo neurotičnu usedelicu, drogiraša... a sada i manijaka. Kakve ćemo još čudake otkriti pre no što skončamo?
<BR>&nbsp;&nbsp;&nbsp;&nbsp;&nbsp;A onda je shvatio da to nije pošteno. U stvari, imao je puno sreće. Bili su tu Redli, gospođica Morli i Hans Baldur (koji im više nije pričinjavao nikakve nevolje posle onog incidenta koji više niko nije pominjao), ali zato i komodor, dr Mekenzi, Šusterovi, mali profesor Jajavarden, Dejvid Beret... i svi drugi koji su ispunjavali ono što se od njih tražilo, ne praveći neprilike. Osetio je iznenadnu naklonost... čak ljubav... prema svima njima, što su mu pružali svoju aktivnu ili pasivnu podršku.
<BR>&nbsp;&nbsp;&nbsp;&nbsp;&nbsp;A naročito Sju, koja je već bila skok ispred njega, kao što je to izgleda uvek bio slučaj. I sada je, nenametljivo, obavljala svoj posao u stražnjem delu kabine. Pet je sumnjao da je iko primetio... Redli sigurno nije... da je otvorila ormanić za prvu pomoć i uzela jedan od onih ciilindara veličine cigarete koji je vodio u zaborav. Ako ovaj momak bude počeo da stvara neprilike, ona će biti spremna.
<BR>&nbsp;&nbsp;&nbsp;&nbsp;&nbsp;U ovom trenutku, Redliju nije bilo ni na kraj pameti da stvara neprilike. Činilo se da je sasvim zaokupljen sobom i savršeno racionalan; oči mu nisu sijale ludačkim sjajem, niti su se primećivali drugi klišei ludila. Ličio je upravo na čoveka kakav je i bio... sredovečan računovođa sa Novog Zelanda koji odmor provodi na Mesecu.
<BR>&nbsp;&nbsp;&nbsp;&nbsp;&nbsp;"To je veoma zanimljivo, gospodine Redli", primeti komodor Henstin odmerenim, neutralnim glasom, "ali oprostite zbog našeg neznanja. Ko su to 'oni' i zašto bi vas progonili?"
<BR>&nbsp;&nbsp;&nbsp;&nbsp;&nbsp;"Ubeđen sam, komodore, da ste čuli za leteće tanjire?"
<BR>&nbsp;&nbsp;&nbsp;&nbsp;&nbsp;Leteće, šta? - upita se Pet. Izgleda da je Henstin bio bolje obavešten od njega.
<BR>&nbsp;&nbsp;&nbsp;&nbsp;&nbsp;"Da, jesam", odvrati on pomalo umorno. "Naišao sam na njih u starim knjigama o astronautici. Predstavljali su pravu ludost, zar ne, pre nekih osamdeset godina?"
<BR>&nbsp;&nbsp;&nbsp;&nbsp;&nbsp;Shvatio je da nije smeo da upotrebi reč 'ludost' i laknulo mu je kada se Redli nije uvredio.
<BR>&nbsp;&nbsp;&nbsp;&nbsp;&nbsp;"Oh, podaci o njima sežu mnogo dalje u prošlost od toga, ali tek u poslednjem veku su ljudi počeli da ih primećuju. Postoji stari rukopis iz neke engleske opatije iz 1290. u kome se jedan slučaj opisuje do pojedinosti... a ni to nije najraniji izveštaj, nipošto. Postoje zapisi da je pre dvadesetog veka primećeno više od deset hiljada letećih tanjira."
<BR>&nbsp;&nbsp;&nbsp;&nbsp;&nbsp;"Samo malo", prekinu ga Pet. "Šta su vam to, do đavola, leteći tanjiri? Nikada nisam čuo za njih."
<BR>&nbsp;&nbsp;&nbsp;&nbsp;&nbsp;"Bojim se, kapetane, da ste zanemarili svoje obrazovanje", odvrati Redli sažaljivim glasom. "Izraz 'leteći tanjiri' počeo je da se koristi posle 1947. za opisivanje čudnih letelica obično u obliku diska koje, navodno, već vekovima istražuju našu planetu. Neki ljudi više vole da koriste izraz neidentifikovani leteći predmeti."
<BR>&nbsp;&nbsp;&nbsp;&nbsp;&nbsp;To je probudilo nekoliko slabih sećanja u Petovom umu. Da, čuo je taj izraz u vezi sa hipotetičkim svemircima. Međutim, nije bilo konkretnih dokaza, razume se, da su svemirski brodovi neke tuđinske vrste ikada ušli u Sunčev sistem.
<BR>&nbsp;&nbsp;&nbsp;&nbsp;&nbsp;"Vi zaista verujete", javi se skeptično jedan od putnika, "da se oko Zemlje motaju posetioci iz svemira?"
<BR>&nbsp;&nbsp;&nbsp;&nbsp;&nbsp;"I više od toga", odvrati Redli. "Često su se spuštali i stupali u vezu sa ljudskim bićima. Pre no što smo došli ovamo, imali su bazu na tamnoj strani Meseca, ali su je uništili kada su počele da je snimaju prve osmatračke rekete."
<BR>&nbsp;&nbsp;&nbsp;&nbsp;&nbsp;"Otkud vi to sve znate?" upita neko drugi. Redli je izgleda bio sasvim ravnodušan prema skepticizmu svoje publike; mora da je već odavno navikao na to. Zračio je nekom unutrašnjom verom koja je, koliko god neosnovana, bila na čudan način ubedljiva. Njegova ludost ga je iznela u carstvo s druge strane razuma i on je tamo bio sasvim srećan.
<BR>&nbsp;&nbsp;&nbsp;&nbsp;&nbsp;"Imamo... veze", odvrati on važno. "Nekoliko muškaraca i žena bilo je u stanju da uspostavi telepatsku vezu sa bićima iz letećih tanjira. Tako smo doznali mnogo toga o njima."
<BR>&nbsp;&nbsp;&nbsp;&nbsp;&nbsp;"Kako to da niko drugi nije?" upita još jedan neverni Toma. "Ako su oni stvarno tamo napolju, kako to da ih nisu videli naši astronomi i svemirski piloti?"
<BR>&nbsp;&nbsp;&nbsp;&nbsp;&nbsp;"Oh, jesu", odvrati Redli sa sažaljivim osmehom, "ali taje to. Među naučnicima postoji zavera ćutanja; ne sviđa im se da priznaju da postoje inteligencije u svemiru koje su mnogo nadmoćnije od naše. I tako, kada neki pilot prijavi leteći tanjir, oni ga ismeju. Sada, razume se, astronauti ćute kada ih sretnu."
<BR>&nbsp;&nbsp;&nbsp;&nbsp;&nbsp;"Da li ste vi ikada sreli koji, komodore?" upita gospođa Šuster, očigledno napola ubeđena u sve to. "Ili ste i vi... kako je to gospodin Redli nazvao... u toj zaveri ćutanja?"
<BR>&nbsp;&nbsp;&nbsp;&nbsp;&nbsp;"Žao mi je što ću vas razočarati", odvrati Henstin. "Morate mi verovati na reč da su svi svemirski brodovi koje sam ikada video bili osigurani kod Lojda."
<BR>&nbsp;&nbsp;&nbsp;&nbsp;&nbsp;On uhvati Petov pogled i jedva primetno klimnu što je značilo: 'Hajde da popričamo o ovome u vazdušnoj komori.' Pošto se uverio da je Redli potpuno bezopasan, gotovo da je bio srećan zbog ovog intermeca. Vrlo je delotvorno skrenuo misli putnika sa situacije u kojoj su se našli. Ako je Redlijev beleg ludosti mogao da ih zabavi za izvesno vreme, baš lepo.
<BR>&nbsp;&nbsp;&nbsp;&nbsp;&nbsp;"Pa, Pete", reče Henstin, kada su se vrata vazdušne komore zatvorila za njima, "šta mislite o njemu?"
<BR>&nbsp;&nbsp;&nbsp;&nbsp;&nbsp;"Da li on stvarno veruje u tu glupost?"
<BR>&nbsp;&nbsp;&nbsp;&nbsp;&nbsp;"Oh da... u svaku reč. Sretao sam već ranije takve tipove."
<BR>&nbsp;&nbsp;&nbsp;&nbsp;&nbsp;Komodor je dosta toga znao o Redlijevoj čudnoj opsesiji; svako čije je zanimanje za astronautiku sezalo do dvadesetog veka morao je to znati. Kao mladić je čak čitao neke od originalnih tekstova na tu temu... krajnje drska lažna svedočanstva ili detinjasto naivne priče, što je sve poljuljalo njegovo uverenje da su ljudi racionalna bića. Uznemirujuća je bila već i pomisao da je takva vrsta literature ikada mogla imati svoj procvat... mada je bilo tačno da je većina tih knjiga objavljena u onoj psihotičnoj eri, pomahnitalim pedesetima.
<BR>&nbsp;&nbsp;&nbsp;&nbsp;&nbsp;"Ovo je veoma neobična situacija", požali se Pet. "Svi putnici učestvuju u raspravi oko letećih tanjira u jednoj ovakvoj situaciji."
<BR>&nbsp;&nbsp;&nbsp;&nbsp;&nbsp;"Smatram to odličnom idejom", odvrati komodor. "Šta biste im drugo predložili da rade? Pogledajmo istini u oči... moramo ovde sedeti i čekati, dok Lorens ponovo ne pokuca na krov."
<BR>&nbsp;&nbsp;&nbsp;&nbsp;&nbsp;"Ako je još ovde. Beret je možda u pravu... možda je splav potonuo."
<BR>&nbsp;&nbsp;&nbsp;&nbsp;&nbsp;"Mislim da je to malo verovatno... potres je bio sasvim mali. Šta mislite, koliko smo propali?"
<BR>&nbsp;&nbsp;&nbsp;&nbsp;&nbsp;Pet razmisli o ovome. Kada se sada toga prisetio, činilo mu se da je dugo trajalo. Činjenica da je bio zapravo u mraku i da se borio sa mlazom prašine, unosila je samo još veću zabunu u njegovo sećanje. Mogao je samo da nagađa.
<BR>&nbsp;&nbsp;&nbsp;&nbsp;&nbsp;"Recimo... deset metara."
<BR>&nbsp;&nbsp;&nbsp;&nbsp;&nbsp;"Glupost! Cela stvar je potrajala svega nekoliko sekundi. Sumnjam da smo potonuli više od dva do tri metra."
<BR>&nbsp;&nbsp;&nbsp;&nbsp;&nbsp;Petu je bilo veoma teško da u to poveruje, ali se nadao da je komodor bio u pravu. Znao je da je bilo veoma teško proceniti slaba ubrzanja, naročito kada je čovek bio u šoku. Henstin je bio jedini na lađi koji je možda imao nekakvo iskustvo u svemu ovome; njegova procena je verovatno bila tačna... i nema sumnje ohrabrujuća.
<BR>&nbsp;&nbsp;&nbsp;&nbsp;&nbsp;"Možda na površini ništa nisu ni osetili", nastavi Henstin, "i verovatno se pitaju zašto ne mogu da stupe u vezu sa nama. Jeste li sigurni da nikako ne možemo popraviti radio?"
<BR>&nbsp;&nbsp;&nbsp;&nbsp;&nbsp;"Sasvim sam siguran; ceo blok terminala se prekinuo na kraju kola. Nema načina da doprem do tog mesta iz kabine."
<BR>&nbsp;&nbsp;&nbsp;&nbsp;&nbsp;"Pa, pretpostavljam da je tako. Možemo se vratiti i dopustiti Redliju da pokuša da nas preobrati... ako može."
<BR>
<BR>&nbsp;&nbsp;&nbsp;&nbsp;&nbsp;Žil je pratio prenatrpane skije stotinak metara kada je shvatio da nisu pretrpane koliko je trebalo. Odvozile su sedmoricu... a prethodno su bila osmorica.
<BR>&nbsp;&nbsp;&nbsp;&nbsp;&nbsp;Polako se vratio kamerom na splav i pukom srećom ili zahvaljujući takvom poznavanju posla koje razdvaja briljantnog kamermana od onog samo dobrog, stigao je tamo upravo u trenutku kada je Lorens prekinuo radio tišinu.
<BR>&nbsp;&nbsp;&nbsp;&nbsp;&nbsp;"Ovde glavni inženjer", reče on umorno i razočarano kao i svaki čovek kome su upravo svi brižljivo smišljeni planovi pali u vodu. "Izvinite zbog ove pauze, ali kao što ste već verovatno shvatili, ovde se nešto dogodilo. Izgleda da je došlo do novog propadanja: ne znamo koliko dubokog... ali izgubili smo fizički kontakt sa Selenom i ona ne odgovara na naše radio-pozive.
<BR>&nbsp;&nbsp;&nbsp;&nbsp;&nbsp;Naredio sam mojim ljudima da se udalje nekoliko stotina metara, u slučaju da dođe do novog sleganja. Verovatno da će se to dogoditi vrlo je mala... jedva da smo i osetili i prethodni potres... ali nema svrhe rizikovati. Trenutno mogu sam obavljati sve što je potrebno, bez ičije pomoći.
<BR>&nbsp;&nbsp;&nbsp;&nbsp;&nbsp;Javiću se ponovo za nekoliko minuta. Gotovo."
<BR>&nbsp;&nbsp;&nbsp;&nbsp;&nbsp;Dok su pogledi miliona bili upereni u njega, Lorens je čučnuo pored ivice splava i sklopio sondu kojom je prvi put napipao lađu. Imao je na raspolaganju dvadeset metara za eksperimentisanje; ako je potonula dublje od toga, moraće smisliti nešto drugo.
<BR>&nbsp;&nbsp;&nbsp;&nbsp;&nbsp;Šipka je utonula u prašinu, prodirući sve sporije i sporije što se više približavala dubini na kojoj je Selena počivala. Sa prašine je nestala i prvobitna oznaka... petnaest i po metara. Sonda je nastavila dalje, poput koplja ubodenog u telo Meseca. Koliko još? - prošaputa Lorens u sebi, u šumećoj tišini svog skafandra.
<BR>&nbsp;&nbsp;&nbsp;&nbsp;&nbsp;Antiklimaks je bio gotovo smešan, mada ovo nije bila stvar za smejanje. Sonda je prodrla još metar i po... a to je bila razdaljina koju je on mogao da obuhvati ne raširivši potpuno ruke.
<BR>&nbsp;&nbsp;&nbsp;&nbsp;&nbsp;Mnogo ozbiljnije je bilo to što Selena nije potonula ravnomerno, što je Lorens otkrio posle nekoliko dodatnih probanja. Bila je mnogo niža na krmi, odnosno sada je bila nagnuta za otprilike trideset stepeni. Već je i to bilo dovoljno da mu naruši planove; oslanjao se na pretpostavku da će se keson ravno spustiti na vodoravni krov.
<BR>&nbsp;&nbsp;&nbsp;&nbsp;&nbsp;Na trenutak je prestao da razmišlja o tom problemu; imao je sada preče stvari da rešava. Pošto je radio na lađi čutao... i on se molio da je posredi samo jednostavan kvar na instalacijama... kako da dozna da li su ljudi unutra još živi? Čuće sondu, ali nije bilo načina da stupe s njim u vezu.
<BR>&nbsp;&nbsp;&nbsp;&nbsp;&nbsp;Razume se da je bilo. Najlakši i najprimitivniji način od svih, koga je mogao lako prevideti svako posle jednog i po elektronskog veka...
<BR>&nbsp;&nbsp;&nbsp;&nbsp;&nbsp;Lorens ustade i pozva skije koje su čekale.
<BR>&nbsp;&nbsp;&nbsp;&nbsp;&nbsp;"Možete se vratiti", reče on. "Nema opasnosti. Potonula je samo nekoliko metara."
<BR>&nbsp;&nbsp;&nbsp;&nbsp;&nbsp;Već je zaboravio na milione koji su ga gledali. Iako je novi plan kampanje tek trebalo da skicira, već se vraćao u akciju.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
