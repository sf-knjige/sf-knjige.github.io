<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Vest da je potraga opozvana stigla je do Lagranža II kada je Tom Louson, podbulih očiju od nespavanja, završio podešavanje teleskopa prečnika stotinu centimetara. Utrkivao se s vremenom, a sada je, kako se činilo, sav njegov trud bio uzaludan. Selena se uopšte nije nalazila u Moru Žeđi, već tamo gde je nikada ne bi mogao pronaći... bila je skrivena od njegovog pogleda bedemom Kraterskog jezera i gotovo izvesno se nalazila ispod nekoliko tona kamenja.
<BR>&nbsp;&nbsp;&nbsp;&nbsp;&nbsp;U prvi mah Tom nije osetio sažaljenje prema žrtvama, već bes zbog uludo utrošenog vremena i straćenog truda. Naslovi u stilu MLADI ASTRONOM PRONAŠAO IZGUBLJENE TURISTE nikada neće zasvetlucati preko ekrana sa vestima na naseljenim svetovima. Kada su se njegovi lični snovi o slavi srušili, dobrih trideset sekundi je psovao i to tako sočno da bi se njegove kolege zapanjile. Zatim je, i dalje besan, počeo da rastavlja opremu koju je izmolio, pozajmio i ukrao od ostalih projekata na satelitu.
<BR>&nbsp;&nbsp;&nbsp;&nbsp;&nbsp;Upalilo bi, bio je ubeđen da bi. Teorija je bila sasvim održiva... zaista, zasnivala se na skoro stogodišnjoj praksi. Izviđanje pomoću infracrvenih zraka datiralo je još otprilike iz vremena drugog svetskog rata, kada se koristilo za otkrivanje zakamufliranih fabrika na osnovu izdajničke toplote.
<BR>&nbsp;&nbsp;&nbsp;&nbsp;&nbsp;Iako Selena nije ostavila za sobom nikakav vidljivi trag na Moru, morala je, van svake sumnje, ostaviti infracrveni.
<BR>&nbsp;&nbsp;&nbsp;&nbsp;&nbsp;Njeni propeleri podizali su relativno toplu prašinu sa dubine od otprilike jedne stope i razbacivali je preko daleko hladnijih površinskih slojeva. Oko koje može da vidi toplotne zrake moglo bi da prati njen trag satima po njenom prolasku. Imao je upravo dovoljno vremena, sračunao je Tom, da izvrši takvo infracrveno osmatranje pre no što Sunce izgreje i uništi sve tragove tog slabog toplotnog traga u hladnoj lunarnoj noći.
<BR>&nbsp;&nbsp;&nbsp;&nbsp;&nbsp;Ali sada više očigledno nije imalo svrhe pokušavati.
<BR>&nbsp;&nbsp;&nbsp;&nbsp;&nbsp;Dobro da niko na Seleni nije mogao da pretpostavi da su prestali da ih traže u Moru Žeđi i da su se prašinske skije usredsredile na unutrašnjost Kraterskog jezera. Takođe je bilo dobro to što niko od putnika nije znao za predskazanja dr Mekenzija.
<BR>&nbsp;&nbsp;&nbsp;&nbsp;&nbsp;Fizičar je izvukao, na komadu ručno iscrtane milimetarske hartije, krivu koja je predstavljala očekivani rast temperature. Svakog časa je beležio očitanu temperaturu sa termometra u kabini i označavao je na krivoj. Depresivno dobro se poklapala sa teorijom; za dvadeset časova preći će sto deseti podeok Farenhajta i prvi putnici će početi da umiru od toplotnog udara. S koje god strane razmotrio problem, ostalo im je manje od jednog dana života. U toj svetlosti su napori komodora Henstina da održi moral izgledali krajnje ironično. Bez obzira na to da li uspe ili ne, prekosutra će biti svejedno.
<BR>&nbsp;&nbsp;&nbsp;&nbsp;&nbsp;Da li je to ipak bilo tako? Iako su možda jedino mogli da biraju između toga da umru kao ljudi, ili kao životinje, nema sumnje da je prvi izbor bio bolji. Svejedno da li će Selena ostati neotkrivena do kraja vremena, tako da niko nikada neće saznati kako su njeni putnici proveli poslednje sate. To nije imalo veze sa logikom niti razumom; ali takve su, što se toga tiče, bile gotovo sve odista važne stvari koje su oblikovale čovekov život ili smrt.
<BR>&nbsp;&nbsp;&nbsp;&nbsp;&nbsp;Komodor Henstin je toga i te kako bio svestan dok je planirao kako da ispuni časove koji su bili pred njima. Neki ljudi su rođeni da budu vođe i on je bio jedan od takvih. Praznina u kojoj se našao kada je otišao u penziju iznenada se ispunila; prvi put od napuštanja komandnog mosta na svom brodu predvodniku 'Kentaur' ponovo se osetio celovitim.
<BR>&nbsp;&nbsp;&nbsp;&nbsp;&nbsp;Dok njegova mala posada bude nečim zabavljena, nije morao da se brine za moral. Nije bilo važno šta su radili, ako su to što su radili smatrali zanimljivim ili važnim. Ta partija pokera, na primer, u kojoj su učestvovali svemirski administrativni računovođa, penzionisani građevinac i dva direktora iz Njujorka koja su bila na odmoru. Već na prvi pogled se videlo da su svi bili fanatici kada je u pitanju poker; problem će biti kako ih naterati da prestanu da igraju, a ne kako ih nečim zabaviti.
<BR>&nbsp;&nbsp;&nbsp;&nbsp;&nbsp;Većina ostalih putnika raspodelila se u manje skupine koje su razgovarale, i to veoma veselo. Komitet za zabavu još je zasedao, profesor Jajavarden je povremeno pravio neke beleške, dok se gospođa Šuster prisećala dana koje je provela igrajući u burleskama, uprkos nastojanjima njenog muža da je ućutka. Jedina osoba koja kao da se držala pomalo po strani od svih bila je gospođica Morli, koja je lagano i s pažnjom pisala, veoma sitnim rukopisom po preostalim listovima svog bloka. Najverovatnije je, kao svaki dobar novinar, vodila dnevnik o njihovoj pustolovini; komodor Henstin se plašio da će avantura biti kraća nego što je ona to očekivala i da čak neće popuniti ni tih nekoliko preostalih stranica. A ako ih i popuni, sumnjao je da će ih iko ikada pročitati.
<BR>&nbsp;&nbsp;&nbsp;&nbsp;&nbsp;Pogledao je na sat i iznenadio se kada je video koliko je kasno. Već je trebalo da stigne na drugu stranu Meseca, nazad u Klavijus Siti. Imao je dogovoren ručak u Lunarnom Hiltonu, a posle toga ga je čekalo putovanje u... ali kakvog je imalo smisla razmišljati o budućnosti koju nikada neće doživeti. Sada će brinuti samo o toj kratkoj sadašnjosti.
<BR>&nbsp;&nbsp;&nbsp;&nbsp;&nbsp;Trebalo bi i malo da odspava, pre nego što temperatura postane nepodnošljiva. Selena nije bila predviđena da bude spavaonica... niti grobnica, što se toga tiče... ali sada će morati da bude pretvorena u tako nešto. To je zahtevalo izvesna istraživanja i planiranje, kao i pričinjavanje izvesne štete vlasništvu turističke kompanije. Utrošio je dvadeset minuta na utvrđivanje svih činjenica; zatim je, posle kraćeg dogovora sa kapetanom Harisom, zamolio prisutne za malo pažnje.
<BR>&nbsp;&nbsp;&nbsp;&nbsp;&nbsp;"Dame i gospodo", poče on, "svi smo imali naporan dan i uveren sam da bi većini prijalo malo sna. To nas suočava sa nekoliko problema, ali malo sam eksperimentisao i otkrio sam da uz malo truda možemo izvaditi središnje naslone za ruke između sedišta. Ne bi trebalo to da uradimo, ali sumnjam da će nas kompanija tužiti. To znači da se desetoro od nas može ispružiti na sedištima; ostali će morati da se zadovolje podom.
<BR>&nbsp;&nbsp;&nbsp;&nbsp;&nbsp;Još nešto. Kao što ste već verovatno primetili, postaje prilično toplo i izvesno vreme će temperatura nastaviti da raste. Savetujem vam da skinete svu nepotrebnu odeću; udobnost je mnogo važnija od stidljivosti." (A u sebi je dodao: 'A preživljavanje je mnogo važnije od udobnosti...' - ali o tome će tek kroz nekoliko časova.)
<BR>&nbsp;&nbsp;&nbsp;&nbsp;&nbsp;Isključićemo glavna svetla u kabini, a pošto ne želimo da budemo u potpunom mraku, ostavićemo upaljena, na najslabije, svetla za slučaj opasnosti. Jedan od nas će stalno biti na straži na skiperovom sedištu; gospodin Haris upravo pravi raspored za dvočasovne smene. Ima li pitanja ili komentara?"
<BR>&nbsp;&nbsp;&nbsp;&nbsp;&nbsp;Nije ih bilo i komodor je odahnuo s olakšanjem. Plašio se da će neko početi da postavlja pitanja o porastu temperature i nije bio siguran kako bi odgovorio. Istina, bio je svestrano nadaren, ali nije umeo da laže, a bilo mu je stalo da putnicima san bude što mirniji s obzirom na okolnosti. Ako se ne dogodi čudo, to će im biti i poslednji.
<BR>&nbsp;&nbsp;&nbsp;&nbsp;&nbsp;Gospođica Vilkinson, koja je počela da gubi ponešto od svoje profesionalne lukavosti, posluživala je poslednju turu pića onima kojima je ono bilo potrebno. Većina putnika već je počela da se oslobađa gornjih slojeva odeće; oni stidljiviji sačekali su da se pogase glavna svetla. Pri prigušenom crvenom sjaju, unutrašnjost Selene delovala je fantastično... tako nešto bilo je potpuno nezamislivo kada je pre nekoliko časova napuštala Port Roris. Dvadeset dvoje putnika, muškaraca i žena u donjem vešu, ispružilo se preko sedišta ili po podu. Nekoliko srećnika već je hrkalo, ali većinu san neće tako lako pohoditi.
<BR>&nbsp;&nbsp;&nbsp;&nbsp;&nbsp;Kapetan Haris se smestio u stražnjem delu lađe; u stvari, on se uopšte nije nalazio u kabini, već u sićušnoj vazdušnoj komori-kuhinji. Odatle je imao odličan pregled; pošto su vrata između te dve prostorije bila otvorena, mogao je da vidi celu kabinu i da motri na sve u njoj.
<BR>&nbsp;&nbsp;&nbsp;&nbsp;&nbsp;Od uniforme je napravio jastuk i legao na tvrdi pod. Tek za šest časova doći će na njega red da stražari, pa se nadao da će do tada uhvatiti nešto sna.
<BR>&nbsp;&nbsp;&nbsp;&nbsp;&nbsp;Spavati! Polako su proticali poslednji časovi njegovog života, a on nije imao pametnija posla. Kako li spavaju osuđenici na smrt, zapitao se, poslednje noći pred vešanje?
<BR>&nbsp;&nbsp;&nbsp;&nbsp;&nbsp;Bio je tako očajno umoran da čak ni ova misao nije izazvala nikakvo osećanje. Poslednji prizor koji je upamtio pre no što je utonuo u san bio je dr Mekenzi koji je ponovo očitavao temperaturu i brižljivo je unosio na svoju kartu, poput astrologa koji skicira horoskop.
<BR>&nbsp;&nbsp;&nbsp;&nbsp;&nbsp;Petnaest metara iznad njih... ta se razdaljina mogla preći jednim korakom pri ovako niskoj gravitaciji... jutro je već svanulo. Na Mesecu nema postupnog prelaska između noći u dan, ali mnogo časova na nebu je počivalo obećanje da će nastupiti zora. Daleko ispred Sunca protezala se sjajna piramida zodijakalne svetlosti, koja se tako retko viđa na Zemlji. Beskonačno sporo krčila je sebi put iznad obzorja, postajući sve sjajnija i sjajnija što se više primicao trenutak kada će Sunce izgrejati. Sada se pretvorila u koronu opalnog sjaja... a onda se, milion puta sjajnija, jedna tanka nit vatre počela da širi duž obzorja kada se Sunce posle petnaest dana tame ponovo pojavilo. Biće mu potrebno više od jednog sata da se podigne iznad linije neba, tako se sporo Mesec okretao oko svoje ose, ali noć je već bila prošla.
<BR>&nbsp;&nbsp;&nbsp;&nbsp;&nbsp;Plima mastila glatko je oticala iz Mora Žeđi. Sada je gotovo celo smeđe-sivo prostranstvo Mora bilo izbrazdano takoreći vodoravnim zracima; da je išta štrčalo iznad njegove površine, ova prolazna svetlost bi bacala njegovu senku u dužini od nekoliko stotina metara, koja bi istog časa otkrila njegov položaj onima koji su tragali za njim.
<BR>&nbsp;&nbsp;&nbsp;&nbsp;&nbsp;Ali ovde nije bilo tragača: Prašnjavko Jedan i Prašnjavko Dva bili su zauzeti beskorisnom potragom u Kraterskom jezeru, petnaest kilometara odatle. I dalje su bili u mraku; proći će još dva dana pre no što se Sunce uzdigne iznad okolnih vrhova, mada ih je zora već obasjavala. Što će sati više odmicati, to će se oštra ivica svetlosti puzeći sve više spuštati niz padine planina... ponekad ne brže no što je čovek u stanju da korača... dok se Sunce ne ispne dovoljno visoko da njegovi zraci obasjaju unutrašnjost kratera.
<BR>&nbsp;&nbsp;&nbsp;&nbsp;&nbsp;Ali ovde je već sijala svetlost koju je čovek napravio, između kamenja, dok su tragači slikali klizišta koja su se tiho spustila niz planinu kada je Mesec zadrhtao u svom snu. Kroz jedan čas, te će se fotografije naći na Zemlji; a tokom naredna dva časa, videće ih svi naseljeni svetovi.
<BR>&nbsp;&nbsp;&nbsp;&nbsp;&nbsp;To će se veoma loše odraziti na turizam.
<BR>
<BR>&nbsp;&nbsp;&nbsp;&nbsp;&nbsp;Kada se kapetan Haris probudio, već je bilo mnogo toplije. Pa ipak, iz sna ga nije trgnula, čitav sat pre no što je trebalo da stražari, velika sparina.
<BR>&nbsp;&nbsp;&nbsp;&nbsp;&nbsp;Iako nikada nije proveo noć na Seleni, Pet je poznavao sve zvuke koje je ona mogla da proizvede. Kada motori nisu radili, na njoj je bilo gotovo tiho; čovek je morao da se napregne da bi čuo šaputanje pumpi za vazduh i tiho kloparanje sistema za hlađenje. Ti su se zvuci i dalje čuli, kao i pre no što je krenuo na spavanje. Nisu se promenili; ali sada im se pridružio još jedan.
<BR>&nbsp;&nbsp;&nbsp;&nbsp;&nbsp;Bio je to jedva čujni šapat, toliko slab da na trenutak nije znao da li je stvaran ili mu se samo pričinjava. Činjenica da je dopro do njegove podsvesti, savladavši prepreke sna, činila se sasvim neverovatna; sada je bio budan, ali nije mogao da ga raspozna, niti da sa sigurnošću kaže iz kog pravca dopire.
<BR>&nbsp;&nbsp;&nbsp;&nbsp;&nbsp;A onda, sasvim iznenada, shvatio je šta ga je to probudilo. Istog časa se rasanio. Hitro je ustao i prislonio uvo uz vrata vazdušne kabine; jer taj je tajanstveni zvuk dopirao 'spolja'.
<BR>&nbsp;&nbsp;&nbsp;&nbsp;&nbsp;Sada ga je bolje čuo, bio je slab, ali raspoznatljiv, i sav se naježio kada je shvatio o čemu je reč. Sumnje nije bilo; taj zvuk proizvodile su bezbrojne čestice prašine koje su šaputale tarući se o Selenine zidove poput kakve sablasne peščane oluje. Šta je to značilo? Da li se to More ponovo kretalo? Ako je to bio slučaj, hoće li poneti Selenu sa sobom? Ali nisu se osećale ni najslabije vibracije niti bilo kakvo kretanje u samoj lađi; samo je spoljašnji svet šuškajući promicao pored...
<BR>&nbsp;&nbsp;&nbsp;&nbsp;&nbsp;Krajnje tiho, pazeći da ne uznemiri usnule saputnike, Pet se na prstima uputi u mračnu kabinu. Na straži je bio dr Mekenzi; naučnik je pogrbljeno sedeo u pilotskoj stolici i zurio kroz zamračene prozore. Okrenuo se kada mu se Pet približio i prošaputao: "Zar nešto nije u redu na vašem kraju?"
<BR>&nbsp;&nbsp;&nbsp;&nbsp;&nbsp;"Ne znam... dođite da pogledate."
<BR>&nbsp;&nbsp;&nbsp;&nbsp;&nbsp;Kada su se vratili u kuhinju, pritisli su uši uz vrata koja su vodila napolje i dugo osluškivali to tajanstveno pucketanje. Uskoro dr Mekenzi reče: "Prašina se kreće, s tim se slažem, ali nije mi jasno zašto. Eto nam još jedne zagonetke za brigu."
<BR>&nbsp;&nbsp;&nbsp;&nbsp;&nbsp;"Još jedne?"
<BR>&nbsp;&nbsp;&nbsp;&nbsp;&nbsp;"Da; ne razumem šta se događa sa temperaturom. I dalje se penje, ali ne onoliko brzo koliko bi trebalo."
<BR>&nbsp;&nbsp;&nbsp;&nbsp;&nbsp;Fizičar je izgledao zdravo besan što su se njegovi proračuni pokazali pogrešni, ali za Peta je ovo bila prva dobra vest od kada je došlo do nesreće.
<BR>&nbsp;&nbsp;&nbsp;&nbsp;&nbsp;"Što ste se toliko snuždili zbog toga; svi grešimo. A ako zbog ove greške poživimo koji dan duže, ja se sigurno neću žaliti."
<BR>&nbsp;&nbsp;&nbsp;&nbsp;&nbsp;"Ali 'nisam' mogao da pogrešim... reč je o elementarnoj matematici. Znamo koliko toplote ispušta dvadeset dvoje ljudi i ona mora nekuda otići.
<BR>&nbsp;&nbsp;&nbsp;&nbsp;&nbsp;"Ne proizvode dotičnu količinu toplote dok spavaju; možda u tome leži objašnjenje."
<BR>&nbsp;&nbsp;&nbsp;&nbsp;&nbsp;"Ne mislite valjda da sam prevideo nešto u toj meri očigledno!" odvrati razdražljivo naučnik. "To pomaže, ali nije dovoljno. Postoji još neki razlog zbog koga ovde nije onoliko toplo koliko bi trebalo da bude."
<BR>&nbsp;&nbsp;&nbsp;&nbsp;&nbsp;"Prihvatimo jednostavno tu činjenicu i budimo zahvalni", primeti Pet. "U međuvremenu, šta ćemo sa ovom bukom?"
<BR>&nbsp;&nbsp;&nbsp;&nbsp;&nbsp;S očiglednom odbojnošću, Mekenzi se usredsredio na novi problem.
<BR>&nbsp;&nbsp;&nbsp;&nbsp;&nbsp;"Prašina se pokreće, ali ne i mi, što znači da je to verovatno samo neki lokalni efekat. U stvari, izgleda da se to događa samo u stražnjem delu kabine. Pitam se da li je to od kakvog značaja?" On pokaza prema pregradi iza njih. "Šta je sa druge strane ovoga?"
<BR>&nbsp;&nbsp;&nbsp;&nbsp;&nbsp;"Motori, rezerve kiseonika, oprema za hlađenje..."
<BR>&nbsp;&nbsp;&nbsp;&nbsp;&nbsp;"Oprema za hlađenje! Tako je! Sećam se da sam je primetio pri ukrcavanju. Ventilatori radijatora se nalaze tamo pozadi, je li tako?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Sada mi je jasno šta se događa. Toliko su se zagrejali da prašina kruži oko njih poput svake zagrejane tečnosti. Tamo napolju se stvorio vodoskok od prašine, koja odvodi višak naše toplote. Uz malo sreće, temperatura će se sada stabilizovati. Neće nam biti baš udobno, ali možemo da preživimo."
<BR>&nbsp;&nbsp;&nbsp;&nbsp;&nbsp;Pri grimiznoj svetlosti, dvojica muškaraca se pogledaše s novom nadom. Zatim Pet tiho reče: "Ubeđen sam da je to objašnjenje tačno. Možda nam se osmehne sreća."
<BR>&nbsp;&nbsp;&nbsp;&nbsp;&nbsp;Pogledao je na sat i na brzinu nešto sračunao u glavi.
<BR>&nbsp;&nbsp;&nbsp;&nbsp;&nbsp;"Sunce se otprilike sada pomalja iznad Mora. Baza će poslati prašinske skije u potragu za nama, a i poznat im je naš približni položaj. Kladim se u deset prema jedan da će nas pronaći za nekoliko sati."
<BR>&nbsp;&nbsp;&nbsp;&nbsp;&nbsp;"Da kažemo komodoru?"
<BR>&nbsp;&nbsp;&nbsp;&nbsp;&nbsp;"Ne, neka spava. Njemu je prethodni dan bio naporniji nego nama. Ova vest može da čeka do jutra."
<BR>&nbsp;&nbsp;&nbsp;&nbsp;&nbsp;Kada se Mekenzi udaljio, Pet je pokušao ponovo da zaspi. Ali nije mogao; ležao je otvorenih očiju pri slabom crvenom sjaju, razmišljajući o tom čudnom obrtu sudbine. Prašina koja ih je prvo progutala, a zatim zapretila da ih skuva, sada im je pritekla upomoć, tako što su njene prenosne sile izbacivale njihov višak toplote na površinu. Nije znao da li će te struje nastaviti da teku kada uzdižuće Sunce obasja More punim sjajem.
<BR>&nbsp;&nbsp;&nbsp;&nbsp;&nbsp;S druge strane zida, prašina je i dalje šapučući prolazila pored lađe, i Pet se odjednom seti drevnog peščanog sata koji su mu jednom pokazali još dok je bio dete. Kada bi ga okrenuo, pesak je oticao kroz suženje u donji deo, a nivo isteklog peska pokazivao je protok minuta i časova.
<BR>&nbsp;&nbsp;&nbsp;&nbsp;&nbsp;Pre no što su izmišljeni satovi, mnoštvo ljudi mora da je delilo dane pomoću čestica peska koje su curele. Ali van svake sumnje, niko do sada nije odmeravao koliko mu je još života preostalo pomoću mlaza prašine koja se podizala.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
