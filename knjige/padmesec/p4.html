<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Kada se Selena zaustavila, posada i putnici bili su suviše zaprepašćeni da bi ispustili ma kakav zvuk. Prvi se pribrao kapetan Haris, možda zbog toga što je on jedini bar naslućivao šta se dogodilo.
<BR>&nbsp;&nbsp;&nbsp;&nbsp;&nbsp;U pitanju je, razume se, bila pećina: bile su dosta česte, mada još nijedna nije bila primećena u Moru Žeđi. Duboko u Mesecu, nešto se pomerilo; možda je upravo Selenina beskonačno mala težina izazvala urušavanje. Kada se Haris drhtavo pridigao na noge, zapitao se kako bi bilo najbolje da se obrati putnicima. Teško da se mogao pretvarati da je sve pod kontrolom i da će kroz pet minuta nastaviti dalje; s druge, pak, strane neosporno će doći do panike ako im otkrije svu ozbiljnost situacije u kojoj su se našli. Pre ili kasnije to će morati da učini, ali najvažnije je bilo da do tada očuva poverenje koje su imali u njega.
<BR>&nbsp;&nbsp;&nbsp;&nbsp;&nbsp;Uhvatio je pogled gospođice Vilkins koja je stajala u stražnjem delu kabine, iza putnika koji su čekali da nešto kaže. Bila je veoma bleda, ali prilično sabrana; znao je da se može osloniti na nju, pa joj je uputio osmeh ohrabrenja.
<BR>&nbsp;&nbsp;&nbsp;&nbsp;&nbsp;"Izgleda da smo svi u jednom komadu", počeo je nonšalantno i pričljivo. "Doživeli smo malu nezgodu, što ste već i sami zaključili, ali moglo je biti i gore." (Kako? - upitao ga je jedan deo svesti. Pa, trup je mogao da naprsne... Znači, želiš da ova agonija što duže traje? Potisnuo je unutrašnji monolog snagom volje.) "Zahvatio nas je odron zemlje... mesecotres, ako više volite. Nema potrebe za uzbunom; čak i ako ne uspemo sami da se izvučemo, ubrzo će poslati nekoga iz Port Rorisa. U međuvremenu, gospođica Vilkins poslužiće vas osvežavajućim napicima, što je ionako nameravala da učini, pa vam predlažem da se svi opustite dok ja... ovaj... obavim sve što je potrebno."
<BR>&nbsp;&nbsp;&nbsp;&nbsp;&nbsp;Uvod je, kako se činilo, prošao sasvim dobro. Odahnuvši s olakšanjem, okrenuo se ponovo ka kontrolnoj tabli. Dok je to činio, primetio je da jedan putnik pali cigaretu.
<BR>&nbsp;&nbsp;&nbsp;&nbsp;&nbsp;Bila je to automatska reakcija; i njemu samom bi dobro došla cigareta. Ništa nije kazao; samo bi uništio atmosferu koju je stvorio svojim kratkim govorim. Ali zato je uhvatio čovekov pogled i dovoljno dugo ga zadržao da shvati poruku; cigareta je bila ugašena pre nego što je ponovo zauzeo svoje mesto.
<BR>&nbsp;&nbsp;&nbsp;&nbsp;&nbsp;Kada je uključio radio, Pet je začuo prve glasove iza sebe. Kada ljudi neke skupine govore uglas, možete razabrati njihovo raspoloženje čak i kada ne razaznajete izgovorene reči. Zaključio je da je pojedincima dosadno, da su uzbuđeni, pa čak i da neke sve ovo zabavlja... i da, bar za sada, nisu zaplašeni. Verovatno oni koji su govorili nisu shvatali u kolikoj su se opasnosti našli; oni koji jesu, ćutali su.
<BR>&nbsp;&nbsp;&nbsp;&nbsp;&nbsp;Isto kao i etar. Pretražio je sve talasne dužine s jednog na drugi kraj i naišao samo na slabo pucketanje koje je stvarala naelektrisana prašina koja ih je zakopala. Upravo ono što je očekivao; ta smrtonosna stvar, koja je sadržala velike količine metala, predstavljala je gotovo savršeni štit. Nije propuštala ni radio talase ni zvuk; ako bi pokušao da pošalje poruku nalikovao bi čoveku koji viče sa dna bunara ispunjenog perjem.
<BR>&nbsp;&nbsp;&nbsp;&nbsp;&nbsp;Uključio je far na najjače, što je bilo predviđeno za slučajeve velike opasnosti, automatski emitujući signal na talasnom području rezervisanom za nesreće na Mesecu. Ako se išta probije, ovo će; nije imalo svrhe da pokuša da sam pozove Port Roris, a njegovi bezuspešni pokušaji samo bi uznemirili putnike. Ostavio je prijemnik uključen na Seleninoj talasnoj dužini u slučaju da stigne bilo kakav odgovor; međutim, znao je da od toga neće biti ništa. Niko ih nije mogao čuti; niko nije mogao s njima da razgovara. Što se njih ticalo, ostatak ljudskog roda mogao je i da ne postoji.
<BR>&nbsp;&nbsp;&nbsp;&nbsp;&nbsp;Nije mnogo razmišljao o ovoj nepovoljnoj okolnosti: očekivao je tako nešto, a i toliko je toga drugog valjalo obaviti. Krajnje brižljivo, proverio je sve instrumente i indikatore. Pokazalo se da je sve u savršeno normalnom stanju, osim što je temperatura bila nešto malo viša. I to se moglo očekivati, pošto ih je sada od hladnoće svemira štitilo ćebe od prašine.
<BR>&nbsp;&nbsp;&nbsp;&nbsp;&nbsp;Najviše ga je brinula debljina tog ćebeta, odnosno pritisak koji je ono vršilo na lađu. Iznad Selene mora da su se nalazile hiljade tona prašinastog materijala... a njen trup je bio projektovan da podnosi unutrašnji, a ne spoljašnji pritisak. Ako nastavi da upada dalje u dubinu, prašina bi je mogla skrckati kao orahovu ljusku.
<BR>&nbsp;&nbsp;&nbsp;&nbsp;&nbsp;Nije imao pojma do koje je dubine krstarica dospela. Kada je poslednji put video zvezde, nalazila se otprilike deset metara ispod površine, a u međuvremenu mogla je biti znatno dublje usisana u prašinu. Bilo bi preporučljivo... mada će se usled toga povećati potrošnja kiseonika... da poveća unutrašnji pritisak i na taj način smanji u izvesnoj meri opterećenje koje je trpeo trup.
<BR>&nbsp;&nbsp;&nbsp;&nbsp;&nbsp;Veoma lagano, kako putnicima ne bi počelo da puca u ušima, što bi ih moglo uznemiriti, povećao je pritisak u kabini za dvadeset procenata. Kada je završio s tim osećao se nešto srećnije. Nije bio jedini, jer čim se kazaljka na spravi za merenje pritiska smirila na novom nivou, jedan tihi glas reče preko njegovog ramena: "Mislim da je to bila odlična ideja."
<BR>&nbsp;&nbsp;&nbsp;&nbsp;&nbsp;Okrenuo se da vidi ko ga to uhodi, ali ljutiti protest mu je zamro u grlu. Kada je prvi put letimično osmotrio putnike, Haris nikog nije prepoznao; međutim, sada je primetio da mu je ovaj krupan, sedokosi muškarac, koji je došao do vozačevog mesta, odnekud poznat.
<BR>&nbsp;&nbsp;&nbsp;&nbsp;&nbsp;"Ne želim da se namećem, kapetane... vi ovde upravljate. Ali mislio sam da je red da se predstavnim u slučaju da vam mogu biti od kakve pomoći. Ja sam komodor Henstin."
<BR>&nbsp;&nbsp;&nbsp;&nbsp;&nbsp;Haris se zablenuo u njega otvorenih usta, u tog čoveka koji je predvodio prvu ekspediciju na Pluton, koji se najverovatnije spustio na više devičanskih planeta i Meseca od bilo kog drugog svemirskog istraživaća u istoriji. Jedine reči kojima je uspeo da izrazi svoje zaprepašćenje bile su: "Niste bili na listi putnika!"
<BR>&nbsp;&nbsp;&nbsp;&nbsp;&nbsp;Komodor se osmehnu.
<BR>&nbsp;&nbsp;&nbsp;&nbsp;&nbsp;"Alijas mi je Henson. Od kada sam u penziji, pokušavam da obiđem neka mesta bez nekih velikih odgovornosti. Od kako sam obrijao bradu niko me više ne prepoznaje."
<BR>&nbsp;&nbsp;&nbsp;&nbsp;&nbsp;"Veoma mi je drago što ste ovde", iskreno primeti Haris. Kao da mu je neko skinuo deo tereta s leđa; komodor će predstavljati oličenje snage za vreme teških časova... ili dana... koji su pred njima.
<BR>&nbsp;&nbsp;&nbsp;&nbsp;&nbsp;"Ako nemate ništa protiv", nastavio je Hansen, sa istom odmerenom učtivošću, "cenio bih da mi date procenu. Ili ukratko, koliko možemo da izdržimo?"
<BR>&nbsp;&nbsp;&nbsp;&nbsp;&nbsp;"Kiseonik je, kao i obično, odlučujući činilac. Imamo ga za otprilike sedam dana, pod pretpostavkom da se ne pojave pukotine. Za sada nema takvih znakova."
<BR>&nbsp;&nbsp;&nbsp;&nbsp;&nbsp;"To nam bar daje vremena da razmislimo. Kako stojimo sa hranom i vodom?"
<BR>&nbsp;&nbsp;&nbsp;&nbsp;&nbsp;"Bićemo gladni, ali nećemo gladovati. Postoji zaliha kompresovane hrane za slučaj nužde, a prečišćivači vazduha će nas snabdevati dovoljnim količinama vode. Što se toga tiče, nema problema."
<BR>&nbsp;&nbsp;&nbsp;&nbsp;&nbsp;"Energija?"
<BR>&nbsp;&nbsp;&nbsp;&nbsp;&nbsp;"Imamo je dovoljno, pošto smo ugasili motore."
<BR>&nbsp;&nbsp;&nbsp;&nbsp;&nbsp;"Primetio sam da niste pokušali da pozovete Bazu."
<BR>&nbsp;&nbsp;&nbsp;&nbsp;&nbsp;"Nema svrhe; prašina nas je potpuno prekrila. Uključio sam far za slučaj opasnosti... on nam je jedina nada. Samo se on možda može probiti, mada je i ta verovatnoća veoma mala."
<BR>&nbsp;&nbsp;&nbsp;&nbsp;&nbsp;"Znači, moraće da nas pronađu na neki drugi način. Šta mislite, koliko će im vremena za to biti potrebno?"
<BR>&nbsp;&nbsp;&nbsp;&nbsp;&nbsp;"To je veoma teško reći. Krenuće u potragu čim se ne oglasimo u 20.00 časova i znaće otprilike gde se nalazimo. Ali možda za sobom nismo ostavili nikakav trag. Videli ste i sami kako ta prašina sve obavlja. A čak i kada nas pronađu..."
<BR>&nbsp;&nbsp;&nbsp;&nbsp;&nbsp;"...kako će nas izvući?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;Skiper prašinske lađe sa dvadeset sedišta i svemirski komodor zurili su jedan u drugoga ćutke, dok su u glavi premetali isti problem. A onda začuše jedan pravi engleski glas koji je nadjačao žamor razgovora: "Gospođice... ovo je prvi pristojni čaj koji sam popio na Mesecu. Pomislio sam da na ovom svetu niko ne ume da ga kuva; čestitam."
<BR>&nbsp;&nbsp;&nbsp;&nbsp;&nbsp;Komodor se tiho zakikota.
<BR>&nbsp;&nbsp;&nbsp;&nbsp;&nbsp;"Trebalo bi 'vama' da zahvali, a ne stjuardesi", primeti on, pokazavši na merač pritiska.
<BR>&nbsp;&nbsp;&nbsp;&nbsp;&nbsp;Pet mu prilično bledo uzvrati osmeh. To je bilo i te kako tačno; sada kada je pojačao pritisak u kabini, voda mora da je proključala na gotovo normalnoj temperaturi, kao što ključa na nadmorskoj visini mora tamo na Zemlji. Bar su mogli nešto toplo da popiju... umesto mlakih napitaka koje su inače dobijali. Ali to je bio pomalo ekstravagantan način da se pripremi čaj, prilično sličan poznatom kineskom metodu pečenja svinje tako što se zapali cela kuća.
<BR>&nbsp;&nbsp;&nbsp;&nbsp;&nbsp;"Naš najveći problem", reče komodor (i Pet se nimalo nije pobunio protiv tog 'naš'), "jeste da održimo moral. Stoga, mislim da bi bilo dobro kada biste im održali ohrabrujući govor o tome kako se odvija potraga koja je upravo počela. Samo nemojte biti 'suviše' optimistični; ne smete stvoriti utisak da će neko pokucati na vrata za nekih pola sata. To bi moglo onda otežati stvari... ovaj... ako budemo morali da čekamo nekoliko dana."
<BR>&nbsp;&nbsp;&nbsp;&nbsp;&nbsp;"Začas ću im opisati način organizovanja predviđen za slučajeve nesreće na Mesecu.", primeti Pet. "Iskreno rečeno, niko nije naslutio ovakvu situaciju. Kada se neki brod spusti na Mesec, veoma brzo ga mogu uočiti sa jednog od satelita... bilo sa Lagranža II koji se nalazi iznad strane koja je okrenuta prema Zemlji, ili sa Lagranža I koji je iznad tamne strane. Ali sumnjam da nam oni sada mogu pomoći; kao što već rekoh, verovatno smo potonuli bez ikakvog traga."
<BR>&nbsp;&nbsp;&nbsp;&nbsp;&nbsp;"U to je teško poverovati. Kada na Zemlji potone neki brod, on uvek za sobom nešto ostavi... mehuriće, masne mrlje, naplavine."
<BR>&nbsp;&nbsp;&nbsp;&nbsp;&nbsp;"Ništa od toga ne važi za nas. A ne mogu da se setim nikakvog načina na koji bismo bilo šta mogli da pošaljemo na površinu... koliko god da je ona daleko."
<BR>&nbsp;&nbsp;&nbsp;&nbsp;&nbsp;"Znači, preostaje nam samo da sedimo i čekamo."
<BR>&nbsp;&nbsp;&nbsp;&nbsp;&nbsp;"Tako je", složi se Pet. Bacio je pogled na pokazivač zaliha kiseonika. "Jedno je samo izvesno... možemo da čekamo samo nedelju dana."
<BR>
<BR>&nbsp;&nbsp;&nbsp;&nbsp;&nbsp;Pedeset hiljada kilometara iznad Meseca, Tom Louson je spustio i poslednju fotografiju. Prešao je preko svakog kvadratnog milimetra snimaka pomoću lupe; kvalitet im je bio odličan... elektronski pojačivač slike jasno je otkrio pojedinosti, kao da je tamo dole na blago svetlucavoj ravnici već dan. Čak je primetio i jednu od sitnih prašinskih skija... ili tačnije rečeno, dugačku senku koju je ona bacala pri zemaljskoj svetlosti. Ali od Selene nije bilo ni traga ni glasa; More je bilo glatko i nenamreškano kao i pre dolaska Čoveka. Kakvo će, najverovatnije, biti i vekovima pošto njega više ne bude.
<BR>&nbsp;&nbsp;&nbsp;&nbsp;&nbsp;Tom nikako nije voleo da prizna poraz, čak ni u stvarima koje su bile mnogo manje važne od ove. Verovatno je da se svi problemi mogu rešiti ako im se priđe na pravi način sa pravom opremom. Bio je to izazov za njegovu naučničku domišljatost; činjenica da je reč o mnogo života bila je nevažna. Dr Tom Louson nije smatrao ljudska bića naročito korisnim, ali je zato poštovao Veseljenu. Ovo je bila privatna borba između njega i Nje.
<BR>&nbsp;&nbsp;&nbsp;&nbsp;&nbsp;Razmotrio je situaciju sa hladnom kritičkom inteligencijom. Kako bi se veliki Holms uhvatio ukoštac sa ovim problemom? (Bilo je to tako tipično za Toma da jedan od nekolicine ljudi kojima se stvarno divio uopšte nije postojao.) Eliminisao je pučinu Mora, tako da mu je ostala samo jedna mogućnost. Prašinska krstarica mora da je nastradala negde duž obale ili u blizini planina, verovatno u oblasti poznatoj kao... proverio je na kartama... Kratersko jezero. To je imalo smisla; mnogo je bilo verovatnije da do nesreće dođe tu nego napolju, na glatkoj ravnici bez prepreka.
<BR>&nbsp;&nbsp;&nbsp;&nbsp;&nbsp;Ponovo je pregledao fotografije, ovog puta se usredsredivši na planine. Odmah je naleteo na novu poteškoću. Duž ivice Mora bilo je mnogo grebena i gromada... a svaki od njih mogla je biti nestala krstarica. Što je bilo još gore, postojalo je mnogo oblasti koje uopšte nije mogao da vidi, jer su mu pogled zaklanjale same planine. Gledano sa mesta na kome se nalazio, More Žeđi je bilo daleko iza krivine Meseca, tako da ga je video perspektivno skraćenog. Kratersko jezero, na primer, uopšte nije video: bilo je skriveno iza planinskih zidova koji su ga opasivali. Tu oblast mogle su ispitati samo prašinske skije, koje su se kretale po površini; čak je i njegova božanska eminencija, Tom Louson, tu bio beskoristan.
<BR>&nbsp;&nbsp;&nbsp;&nbsp;&nbsp;Biće bolje da pozove Zemaljsku stranu i podnese im svoj privremeni izveštaj.
<BR>&nbsp;&nbsp;&nbsp;&nbsp;&nbsp;"Louson, Lagranž II", reče on, kada su ga iz Komunikacije spojili. "Pretražio sam More Žeđi... na otvorenome nema ničega. Vaša lađa mora da se prizemila negde blizu ivice."
<BR>&nbsp;&nbsp;&nbsp;&nbsp;&nbsp;"Hvala", odvrati jedan nesrećni glas. "Potpuno ste sigurni u to?"
<BR>&nbsp;&nbsp;&nbsp;&nbsp;&nbsp;"Potpuno. Mogu da vidim vaše prašinske skije, a one su samo četvrtinu Selenine veličine."
<BR>&nbsp;&nbsp;&nbsp;&nbsp;&nbsp;"Vidi li se štogod blizu ivice Mora?"
<BR>&nbsp;&nbsp;&nbsp;&nbsp;&nbsp;"Pretraživanje je nemoguće zbog suviše sitnih razmera; vidim pedesetak... oh, stotinu čak... objekata koji bi mogli biti prave veličine. Čim se Sunce digne, moći ću pomnije da ih ispitam. Ne zaboravite da je tamo dole noć."
<BR>&nbsp;&nbsp;&nbsp;&nbsp;&nbsp;"Cenimo vašu pomoć: javite nam ako još šta pronađete."
<BR>&nbsp;&nbsp;&nbsp;&nbsp;&nbsp;Dole u Klavijus Sitiju, šef turističke agencije saslušao je Lousonov izveštaj i pomirio se sa sudbinom. Stvar je bila rešena; javnost će morati da bude obaveštena. Bilo bi nerazumno, a po svoj prilici i nemoguće, i dalje držati stvar u tajnosti.
<BR>&nbsp;&nbsp;&nbsp;&nbsp;&nbsp;Okrenuo se prema oficiru za kontrolu saobraćaja i upitao: "Je li stigla lista putnika?"
<BR>&nbsp;&nbsp;&nbsp;&nbsp;&nbsp;"Upravo stiže preko telefaksa iz Port Rorisa. Evo, izvolite." Dok mu je dodavao tanak list, upitao je: "Neko važan na brodu?"
<BR>&nbsp;&nbsp;&nbsp;&nbsp;&nbsp;"Svi turisti su važni." hladno odvrati šef, ne podigavši pogled. A onda, pre no što je ponovo udahnuo vazduh, dodade. "Oh moj Bože!"
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;"Na lađi je komodor Henstin."
<BR>&nbsp;&nbsp;&nbsp;&nbsp;&nbsp;"Šta? Nisam znao da je na Mesecu."
<BR>&nbsp;&nbsp;&nbsp;&nbsp;&nbsp;"Držali smo to u tajnosti. Smatrali smo da bi bilo dobro da ga pridobijemo u turističko veče, pošto je sada u penziji. Želeo je da malo procunja unaokolo, inkognito, pre no što se odluči."
<BR>&nbsp;&nbsp;&nbsp;&nbsp;&nbsp;Nastupila je duboka tišina dok su njih dvojica razmatrali ironičnost nastale situacije. Jedan od najvećih junaka svemira... bio je izgubljen poput najobičnijeg turiste u nekom glupom nesrećnom slučaju u stražnjem dvorištu Zemlje, na Mesecu...
<BR>&nbsp;&nbsp;&nbsp;&nbsp;&nbsp;"Kakav peh za komodora", konačno progovori kontrolor saobraćaja. "Ali sreća za putnike... ako su još živi."
<BR>&nbsp;&nbsp;&nbsp;&nbsp;&nbsp;"Biće im neophodna sva sreća ovog sveta, pošto nam ni opservatorija više ne može pomoći", primeti šef.
<BR>&nbsp;&nbsp;&nbsp;&nbsp;&nbsp;Što se prvog dela primedbe tiče, bio je u pravu, ali pogrešio je u drugom. Dr Tom Louson je još imao nekoliko trikova u rukavu.
<BR>&nbsp;&nbsp;&nbsp;&nbsp;&nbsp;Isto kao i otac Vinsent Feraro, S.J., naučnik sasvim drugačijeg tipa. Prava je šteta što se on i Tom Louson nikada neće sresti; vatromet koji bi pri tom nastao mogao bi biti veoma zanimljiv. Otac Feraro je verovao u Boga i Čoveka; dr Louson nije verovao ni u jednog ni u drugog.
<BR>&nbsp;&nbsp;&nbsp;&nbsp;&nbsp;Sveštenik je svoju naučničku karijeru započeo kao geofizičar, a onda je zamenio svetove i postao selenofizičar... mada je to ime koristio samo u najsitničarskijim trenucima. Nijedan živi čovek nije bolje poznavao unutrašnjost Meseca; to je znanje napabirčio preko baterija instrumenata strateški postavljenih preko cele površine satelita.
<BR>&nbsp;&nbsp;&nbsp;&nbsp;&nbsp;Ti instrumenti su upravo došli do nekih prilično zanimljivih rezultata. U 19 časova i 35 minuta 47 sekundi GMT, dogodio se silovit potres na širem području Zaliva Duge; to je bilo pomalo iznenađujuće, jer je ta oblast bila neobično stabilna, čak i za miran Mesec. Otac Feraro je uključio kompjutere i oni su ukazali na središte poremećaja; potom im je naložio da potraže i ostale abnormalne zapise instrumenata. Ostavio ih je da rade, a on otišao na ručak, tokom koga je od kolega čuo da je Selena nestala.
<BR>&nbsp;&nbsp;&nbsp;&nbsp;&nbsp;Nijedan elektronski kompjuter ne može da se meri sa ljudskim mozgom u povezivanju naizgled nevažnih činjenica. Otac Feraro je stigao da pojede samo kašiku supe pre nego što je sabrao dva i dva i došao do savršeno razumnog, ali i pogubno pogrešnog odgovora.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
