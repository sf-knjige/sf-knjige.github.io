<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;A na Seleni poslužen je doručak; putnici nisu ostali gladni, ali teško da su mogli biti zadovoljni. Nekoliko putnika se požalilo jer su smatrali da krekeri, kompresovano meso, malo meda i čaša mlakog čaja ne mogu zameniti dobar obrok. Ali komodor je bio odlučan: "Ne znamo koliko će ovo morati da nam potraje", reče on, "i bojim se da ne možemo spravljati tople obroke. Nema načina da to učinimo, a ionako je u kabini već suviše toplo. Žao mi je, ali više nema ni čaja ni kafe. Budimo iskreni, nikom od nas neće ništa faliti ako nekoliko dana budemo unosili manje kalorija nego obično." To mu je izletelo pre no što se setio gospođe Šuster; nadao se da to neće shvatiti kao ličnu uvredu. Pošto su se sinoć svi do jednog razodenuli, ona je sada ličila na dobroćudnog nilskog konja dok je ležala ispružena preko sedišta i po.
<BR>&nbsp;&nbsp;&nbsp;&nbsp;&nbsp;"Sunce je upravo izgrejalo", nastavio je Hanstin, "tragalačke ekipe već su sigurno napolju i sada je samo pitanje vremena kada će utvrditi gde se nalazimo. Neko je predložio da se kladimo; gospođica Morli, koja vodi dnevnik, sakupiće vaše opklade.
<BR>&nbsp;&nbsp;&nbsp;&nbsp;&nbsp;A sada o programu za danas. Profesore Jajavarede... da li biste nam rekli šta je spremio komitet za zabavu."
<BR>&nbsp;&nbsp;&nbsp;&nbsp;&nbsp;Profesor je bio sitan, ličio je na pticu i imao nežne, tamne oči koje su se činile prevelike za njega. Očigledno je svoj zadatak shvatio krajnje ozbiljno, jer je u otmenoj, smeđoj šaci stezao zavidnu gomilu beleški.
<BR>&nbsp;&nbsp;&nbsp;&nbsp;&nbsp;"Kao što znate", poče on, "moja specijalnost je pozorište... ali bojim se da nam to neće biti od neke koristi. Bilo bi lepo kada bismo imali neki komad koji bismo mogli da čitamo naglas, čak sam razmišljao o tome da sam napišem neke delove; ali na nesreću, oskudevamo u hartiji, tako da to nije izvodljivo. Moraćemo da smislimo nešto drugo.
<BR>&nbsp;&nbsp;&nbsp;&nbsp;&nbsp;Nemamo ni veliki izbor tekstova za čitanje, a i veći deo onoga što nam je na raspolaganju uglavnom je za specijaliste. Ipak imamo dva romana... Univerzitetsko izdanje jednog od klasičnih vesterna, Šejna, i ovu novu istorijsku romansu, Pomorandžu i jabuku. Predlažem da sastavimo grupu čitača koji će se smenjivati. Imali ko šta protiv... ili možda neku bolju ideju?
<BR>&nbsp;&nbsp;&nbsp;&nbsp;&nbsp;"Mi hoćemo da igramo poker", javi se jedan odlučan glas odostrag.
<BR>&nbsp;&nbsp;&nbsp;&nbsp;&nbsp;"Ali ne možete sve vreme igrati poker", usprotivi se profesor, pokazavši time izvesno nepoznavanje neakademskog sveta. Komodor odluči da mu pritekne upomoć.
<BR>&nbsp;&nbsp;&nbsp;&nbsp;&nbsp;"Jedno drugo ne isključuje", primeti on. "Ipak vam predlažem da povremeno pravite pauze. Karte vam neće još dugo potrajati."
<BR>&nbsp;&nbsp;&nbsp;&nbsp;&nbsp;"Dobro, koju ćemo knjigu prvo čitati? Želi li neko sam da se javi da čita? Sa zadovoljstvom se sam javljam, ali potrebno nam je i malo raznovrsnosti..."
<BR>&nbsp;&nbsp;&nbsp;&nbsp;&nbsp;"Nisam za to da gubimo vreme na Pomorandžu i jabuku", izjavi gospođica Morli. "To je pravo đubre i većim delom... ovaj... na ivici pornografije."
<BR>&nbsp;&nbsp;&nbsp;&nbsp;&nbsp;"Otkud znate?" upita Dejvid Beret, Englez koji je hvalio čaj. Odgovorila mu je ogorčenim frktanjem. Profesor Jajavarden je izgledao krajnje nesrećan i pogledao je komodora, očekujući od njega pomoć. Nije je dobio; Henstin je namerno gledao u drugu stranu. Ako se putnici budu u svemu oslanjali na njega, to će biti pogubno; želeo je, koliko je god to bilo moguće, da budu samostalni.
<BR>&nbsp;&nbsp;&nbsp;&nbsp;&nbsp;"Dobro, onda", reče profesor. "Da bismo sprečili svaku prepirku, počećemo sa Šejnom."
<BR>&nbsp;&nbsp;&nbsp;&nbsp;&nbsp;Čulo se nekoliko protestnih povika kao: "Hoćemo Pomorandžu i jabuku!" - ali, na Henstinovo iznenađenje, profesor je ostao odlučan. "Knjiga je veoma dugačka", primeti on, "stvarno smatram da nećemo imati vremena da je završimo pre nego što nas spasu." Pročistio je grlo, osvrnuo se po kabini da proveri ima li još ko kakvu primedbu, a zatim poče da čita krajnje prijatnim, mada pomalo pevuckavim glasom.
<BR>&nbsp;&nbsp;&nbsp;&nbsp;&nbsp;"Uvod... Uloga zapada u svemirskoj eri. Od Karla Adamsa, profesora engleskog. Zasniva se na seminarima o kritici 'Kingsli Ejmis' iz 2037, održanim na Univerzitetu u Čikagu."
<BR>&nbsp;&nbsp;&nbsp;&nbsp;&nbsp;Igrači pokera bili su neodlučni; jedan od njih je nervozno proučavao izlizane komadiće hartije koji su služili kao karte. Ostali su se smestili, s izrazima dosade i iščekivanja na licima. Gospođica Vilkins se nalazila pozadi u vazdušnoj komori-kuhinjici, gde je proveravala zalihe. Melodični glas je nastavio:
<BR>&nbsp;&nbsp;&nbsp;&nbsp;&nbsp;"Jedan od najneočekivanijih literarnih fenomena našega doba bilo je ponovno oživljavanje, posle pola veka zanemarivanja, ljubavnog pustolovnog romana poznatog kao 'vestern'. Te priče, krajnje ograničene u protsoru i vremenu... Sjedinjene Američke Države, Zemlja, otprilike 1865-1900... bile su tokom znatnog razdoblja jedan od najpopularnijih oblika proze za koji je svet ikada znao. Napisano ih je na milione i gotovo svi su štampani u jeftinim časopisima i u obliku šund-knjiga, ali nekoliko ih je preživelo zahvaljujući kako svojoj literarnoj vrednosti, tako i činjenici da su predstavljali zapis o tom vremenu... mada ne smemo nipošto zaboraviti da su pisci opisivali jedno razdoblje koje je prošlo još mnogo pre njihovog rođenja.
<BR>&nbsp;&nbsp;&nbsp;&nbsp;&nbsp;S otvaranjem Sunčevog sistema sedamdesetih godina dvadesetog veka, granice američkog Zapada, vezane za Zemlju, izgledale su u toj meri smešno sićušne da je čitalačka publika izgubila zanimanje za njega. To je, razume se, bilo isto onako nelogično kao i odbacivanje Hamleta zbog toga što su događaji u njemu vezani za mali danski zamak pun promaje koji ne može biti od univerzalnog značaja.
<BR>&nbsp;&nbsp;&nbsp;&nbsp;&nbsp;Tokom poslednjih nekoliko godina, međutim, stvari su se izmenile. Iz pouzdanih izvora saznajem da su priče sa Zapada veoma popularne i da ih najviše traže u bibliotekama na svemirskim brodovima koji saobraćaju između planeta. Hajde da vidimo možemo li razabrati razlog tog očiglednog paradoksa... ovu vezu između starog Zapada i novog Svemira.
<BR>&nbsp;&nbsp;&nbsp;&nbsp;&nbsp;Možda ćemo to najbolje uspeti ako se oslobodimo svih naših savremenih naučnih dostignuća i zamislimo da smo se vratili u jedan neverovatno primitivan svet 1870. Predstavite sebi nepreglednu, otvorenu ravnicu, koja se proteže u daljinu dok se ne sjedini sa linijom planina u magli. Preko te ravnice puzi, mučno sporo, niz nespretnih kola s arnjevima. Oko njih jašu muškarci na konjima, sa puškama... jer ovo je indijanska teritorija.
<BR>&nbsp;&nbsp;&nbsp;&nbsp;&nbsp;Tim kolima s arnjevima biće potrebno više vremena da stignu do planina, nego što je danas potrebno jednom luksuznom svemirskom brodu da prevali put od Zemlje do Meseca. Prerijsko prostranstvo bilo je, stoga, tim ljudima koji su mu prkosili isto što je prostranstvo Sunčevog sistema za nas. To je jedna od stvari koje nas vežu sa vesternima; ima i drugih, mnogo značajnijih. Da bismo ih razumeli, moramo prvo razmotriti ulogu epskog književnog dela u književnosti..."
<BR>&nbsp;&nbsp;&nbsp;&nbsp;&nbsp;Izgleda da je dobro krenulo, pomisli komodor. Dovoljno će biti da potraje jedan sat; posle tog vremena profesor J. će završiti sa uvodom i već dobro zaći u samu pruču. Tada mogu da pređu na nešto drugo... biće najbolje da to učine na nekom uzbudljivom mestu, kako bi publika jedva čekala nastavak.
<BR>&nbsp;&nbsp;&nbsp;&nbsp;&nbsp;Drugi dan ispod prašine stvarno je počeo bez problema; svi su bili dobro raspoloženi. Ali koliko im je još dana preostalo?
<BR>&nbsp;&nbsp;&nbsp;&nbsp;&nbsp;Odgovor na to pitanje zavisio je od dvojice muškaraca koji su se zamrzeli već pri prvom razgovoru, iako su bili međusobno udaljeni pedeset hiljada kilometara. Dok je glavni inženjer slušao izveštaj dr Lousona o njegovim otkrićima, razdirale su ga suprotne težnje. Taj astronom je izabrao najgori mogući način da mu se obrati, što je bilo još izraženije kada se ima u vidu činjenica da se obraćao višem oficiru koji je bio više nego dvostruko stariji od njega. Razgovara sa mnom, pomisli Lorens... u početku ga je to više zabavljalo nego ljutilo... kao da sam kakvo zaostalo dete, kome se sve mora objasniti jednosložnim rečima.
<BR>&nbsp;&nbsp;&nbsp;&nbsp;&nbsp;Kada je Louson završio, Lorens je nekoliko trenutaka ćutao, pručavajući fotografije koje su stigle preko telefaksa dok su razgovarali. Ona prva, snimljena pre izlaska Sunca, bila je van svake sumnje krajnje sugestivna... ali po njegovom mišljenju to nije bio dovoljan dokaz. A na onoj snimljenoj posle izlaska Sunca nije se ama baš ništa videlo, bar ne na reprodukciji koju je on primio; možda je nečeg bilo na originalnoj fotografiji; ali bilo mu je mrsko da tom mladiću poveruje na reč da je tako.
<BR>&nbsp;&nbsp;&nbsp;&nbsp;&nbsp;"To je veoma zanimljivo, dr Lousone", izusti on konačno. "Prava je šteta što niste nastavili osmatranje pošto ste snimili prvu fotografiju. Onda bismo imali nešto uverljivije."
<BR>&nbsp;&nbsp;&nbsp;&nbsp;&nbsp;Tom se istog časa uvredio zbog ove kritike, uprkos činjenice... ili možda baš zbog nje... da je bila i te kako zasnovana.
<BR>&nbsp;&nbsp;&nbsp;&nbsp;&nbsp;"Ako smatrate da je iko mogao bolje da obavi posao..." odbrusi on.
<BR>&nbsp;&nbsp;&nbsp;&nbsp;&nbsp;"Oh, nisam to hteo da kažem", prekinu ga Lorens, u želji da sačuva mir. "Ali šta sada? Tačka na koju ukazujete može biti veoma mala, ali ne znamo gde se tačno nalazi, odstupanja mogu biti i do pola kilometra. Možda na površini nema ničega što bi se moglo videti čak i pri dnevnoj svetlosti. Postoji li kakav način da približnije odredimo gde se nalazi?"
<BR>&nbsp;&nbsp;&nbsp;&nbsp;&nbsp;"Postoji jedan očigledan metod. Upotrebite istu tehniku tamo dole. Pređite preko te oblasti infracrvenim skenerom. Tako ćete locirati svaku toplu mrlju, čak ako je njena temperatura samo za delić stepena viša od okolne."
<BR>&nbsp;&nbsp;&nbsp;&nbsp;&nbsp;"Odlična ideja", odvrati Lorens. "Videću šta se može preduzeti i nazvaću vas ako mi budu potrebna kakva daljnja obaveštenja. Mnogo vam hvala... doktore."
<BR>&nbsp;&nbsp;&nbsp;&nbsp;&nbsp;Brzo je spustio slušalicu i otro čelo. Zatim je odmah ponovo pozvao satelit, ali nekog drugog.
<BR>&nbsp;&nbsp;&nbsp;&nbsp;&nbsp;"Lagrnaž II? Ovde glavni inženjer sa zemaljske strane. Dajte mi, molim vas, upravnika.
<BR>&nbsp;&nbsp;&nbsp;&nbsp;&nbsp;"Profesore Kotelnikov? Ovde Lorens; dobro sam, hvala. Razgovarao sam sa vašim dr Lousonom... ne, ništa nije učinio, osim što me umalo nije izbacio iz takta. Tragao je za našom nestalom prašinskom lađom i misli da ju je našao. Mene zanima... koliko je stručan?"
<BR>&nbsp;&nbsp;&nbsp;&nbsp;&nbsp;U narednih pet minuta glavni inženjer je saznao dosta toga o mladom Lousonu; u stvari, mnogo više no što je imao pravo da zna, čak iako su obaveštenja stigla preko poverljive linije. Kada je profesor Kotelnikov zastao da dođe do daha, on je saosećajno primetio; "Razumem zašto ste slabi prema njemu; jadničak... mislio sam da su sirotišta toga tipa nestala sa Dikensom i dvadesetim vekom. Baš dobro što je izgorelo; mislite li da je on podmetnuo požar? Ne, nemojte mi na to odgovoriti... rekli ste mi da je prvoklasni osmatrač i to je sve što me zanima. Mnogo vam hvala... vidimo se ovde dole jednog lepog dana."
<BR>&nbsp;&nbsp;&nbsp;&nbsp;&nbsp;Narednih pola sata Lorens je obavio desetak telefonskih razgovora sa raznim tačkama na Mesecu. Po isteku tog vremena prikupio je gomilu obaveštenja; sada je morao nešto i da preduzme.
<BR>&nbsp;&nbsp;&nbsp;&nbsp;&nbsp;U opservatoriji Platon otac Feraro je smatrao da ta ideja ima i te kako smisla. U stvari, već je podozrevao da je središte potresa bilo ispod Mora Žeđi, a ne ispod Nedosežnih planina, ali nije to mogao da dokaže pošto je More prigušivalo sve vibracije. Ne... nikada nije napravljen potpuni popis zvukova; to bi iziskivalo dosta vremena i bilo bi krajnje dosadno. Probao je sam da to učini na nekoliko mesta pomoću šipki na izvlačenje i uvek bi udario o tle na dubini manjoj od četrdeset metara. Nagađao je da je prosečna dubina manja od deset metara i da je more oko ivica još mnogo pliće. Ne, nije imao detektor sa infracrvenom svetlošću, ali možda mu mogu pomoći astronomi na tamnoj strani.
<BR>&nbsp;&nbsp;&nbsp;&nbsp;&nbsp;Žao nam je... u Dostojevskom nema infracrvenog detektora. Sav posao obavljamo na ultraljubičastom području. Pokušajte kod Verna.
<BR>&nbsp;&nbsp;&nbsp;&nbsp;&nbsp;Oh da, pre nekoliko godina smo obavljali neke radove na infracrvenom području... pravili smo spektrograme džinovskih crvenih zvezda. Ali znate šta... bilo je premnogo tragova Mesečeve atmosfere koji su ometali očitavanja, tako da je ceo program prebačen u svemir. Pokušajte na Lagranžu...
<BR>&nbsp;&nbsp;&nbsp;&nbsp;&nbsp;Posle toga Lorens je odlučio da pozove saobraćajnu kontrolu i proveri raspored dolazaka transportera sa Zemlje; imao je sreće. Međutim, naredni korak koštaće mnogo novca, a to je mogao da odobri samo glavni upravnik.
<BR>&nbsp;&nbsp;&nbsp;&nbsp;&nbsp;Olsen je imao jednu dobru osobinu; nikada se nije prepirao sa svojim tehničkim osobljem oko stvari koje su bile u njihovoj nadležnost. Pažljivo je saslušao Lorensovu priču i prešao odmah na glavnu stvar.
<BR>&nbsp;&nbsp;&nbsp;&nbsp;&nbsp;"Ako je ta teorija tačna", primeti on, "postoji mogućnost da su još, ipak, živi."
<BR>&nbsp;&nbsp;&nbsp;&nbsp;&nbsp;"I više od toga; rekao bih da je to vrlo verovatno. Znamo da je more plitko, što znači da ne mogu biti na velikoj dubini. Pritisak na trup biće prilično mali; mogao bi još biti čitav."
<BR>&nbsp;&nbsp;&nbsp;&nbsp;&nbsp;"Znači, želiš da vam taj momak Louson pomogne u potrazi."
<BR>&nbsp;&nbsp;&nbsp;&nbsp;&nbsp;Glavni inženjer rezignirano odmahnu rukom.
<BR>&nbsp;&nbsp;&nbsp;&nbsp;&nbsp;"On je poslednja osoba koju želim ovde", ovrati on. "Ali bojim se da nam je potreban."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
