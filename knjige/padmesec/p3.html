<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Na nagomilanim komunikacionim rafovima Saobraćajne kontrole, severna zemaljska strana, jedna elektronska memorija nelagodno je zatitrala. Upravo je protekla jedna sekunda posle dvadeset časova po srednjem griničkom vremenu; određeni niz impulsa koji je automatski trebalo da stigne svakog punog časa ovoga puta je izostao.
<BR>&nbsp;&nbsp;&nbsp;&nbsp;&nbsp;Brzinom koja je uveliko nadmašala sposobnosti ljudskog poimanja pregršt ćelija i mikroskopskih releja potražilo je uputstva. ČEKAJ PET SEKUNDI - glasila je šifrovana nareda. AKO SE NIŠTA NE DOGODI, zatvori kolo 1001 1001.
<BR>&nbsp;&nbsp;&nbsp;&nbsp;&nbsp;Majušni deo saobraćajnog kompjutera, koji je bio usredsređen na ovaj problem, strpljivo je sačekao da mine ovo ogromno razdoblje - dovoljno dugo da se obavi sto miliona dvadesetocifrenih sabiranja ili da se odštampa najveći deo Kongresne biblioteke. Potom je zatvorio kolo 1001 1001.
<BR>&nbsp;&nbsp;&nbsp;&nbsp;&nbsp;Visoko iznad površine Meseca, sa antene koja je, što je moglo izgledati neobično, bila upravljena pravo prema Zemlji, jedan radio-impuls otisnuo se u svemir. Za šestinu sekunde prevalio je put od pedeset hiljada kilometara do relejnog satelita poznatog pod nazivom 'Lagranž II', koji se nalazio na samoj liniji što je spajala Mesec i Zemlju. Bila je potrebna još jedna šestina sekunde da bi se impuls vratio, znatno pojačan, preplavivši severnu zemaljsku stranu od pola do polutara.
<BR>&nbsp;&nbsp;&nbsp;&nbsp;&nbsp;Prevedeno na ljudski govor, on je nosio jednostavnu poruku. HALO, SELENA, govorio je impuls. NE PRIMAM TVOJ FAR. MOLIM TE, ODMAH SE JAVI.
<BR>&nbsp;&nbsp;&nbsp;&nbsp;&nbsp;Kompjuter je sačekao narednih pet sekundi. Zatim je ponovo uputio impuls, pa onda još jednom. U Svetu elektronike minula su geološka razdoblja, ali mašina je bila neizmerno strpljiva.
<BR>&nbsp;&nbsp;&nbsp;&nbsp;&nbsp;Ponovo je posegla u uputstva. Ona se sada nalagala: ZATVORI KOLO 10101010. Kompjuter je poslušao. U Saobraćajnoj kontroli jedna zelena svetiljka iznenada se preobratila u crvenu, a signal je stao da ispunjava vazduh zvukom uzbune. Tog časa prvi put su i ljudi i mašine postali svesni da je negde na Mesecu iskrsla neprilika.
<BR>&nbsp;&nbsp;&nbsp;&nbsp;&nbsp;Vest se u početku širila sporo, budući da je Glavni upravnik želeo da se na svaki način izbegne suvišna panika; to je još više želeo šef turističke komisije; ništa se rđavije nije odražavalo na posao kao uzbune i vanredne okolnosti - čak i onda kada bi se, kao što je ispadalo u devet slučajeva od deset, ispostavilo da su za sve krivi samo pregoreli osigurači, nepostojani kontakti ili preosetljivi alarmi. Ali na jednom svetu kakav je bio Mesec ništa se nije smelo prepustiti slučaju. Bolje se prepasti zbog lažne uzbune, nego propustiti da se reaguje na pravu.
<BR>&nbsp;&nbsp;&nbsp;&nbsp;&nbsp;Proteklo je nekoliko minuta pre no što je šef Dejvis nevoljno priznao da je ovde ipak posredi stvarna uzbuna. Automatski far na Seleni propustio je da se oglasi i jednom ranijom prilikom, ali Pet Haris se javio čim je pozvan na frekvenciji koju je lađa posebno koristila. Ovoga puta, međutim, nije bilo odgovora na poziv. Selena nije odgovorila ni na signal upućen na brižljivo čuvanom radio-pojasu za nesreće na Mesecu, koji se koristio isključivo za ove svrhe. Upravo ova okolnost nagnala je šefa turističke komisije da pohita iz Turističke kule podzemnim transporterom do Klavijus Sitija.
<BR>&nbsp;&nbsp;&nbsp;&nbsp;&nbsp;Na ulazu u centar Saobraćajne kontrole naišao je na glavnog inženjera za zemaljsku stranu. Bio je to rđav znak; neko je, dakle, smatrao da će biti neophodno preduzeti spasilačke operacije. Dva čoveka se smrknuto pogledaše, svaki opsednut istom mišlju.
<BR>&nbsp;&nbsp;&nbsp;&nbsp;&nbsp;"Nadam se da ti nisam potreban", reče glavni inženjer Lorens. "U čemu je nevolja? Sve što znam jeste da se uključio signal za označavanje velike havarije. Koji je brod u pitanju?"
<BR>&nbsp;&nbsp;&nbsp;&nbsp;&nbsp;"Nije posredi nikakav brod. Reč je o Seleni."
<BR>&nbsp;&nbsp;&nbsp;&nbsp;&nbsp;"Blagi Bože - ako joj se bilo šta dogodilo tamo napolju, do nje možemo stići jedino prašinskim skijama. Stalno sam govorio da moramo imati najmanje dve takve lađe za bezbedan prevoz turista."
<BR>&nbsp;&nbsp;&nbsp;&nbsp;&nbsp;"I ja sam bio za to - ali u odeljenju za finansije nisu dali saglasnost. Kazali su da ne možemo dobiti novi brod dok se ne pokaže da je Selena u stanju da donosi profit."
<BR>&nbsp;&nbsp;&nbsp;&nbsp;&nbsp;"Samo da ne počne da se javlja na prvim stranama novina", uzvrati smrknuto Lorens. "Znaš šta mislim o dovođenju turista na Mesec."
<BR>&nbsp;&nbsp;&nbsp;&nbsp;&nbsp;Šef je to i te kako znao; bio je to odavno predmet rasprava među njima. Sada se, međutim, on prvi put upitao da li je možda glavni inženjer u pravu.
<BR>&nbsp;&nbsp;&nbsp;&nbsp;&nbsp;Kao i uvek, bilo je veoma tiho u kontroli saobraćaja. Na velikim kartama, koje su sasvim prekrivale zidove, zelene i ćilibarne svetiljke neprekidno su se palile i gasile; njihove rutinske poruke bile su sada sasvim nevažne u poređenju sa upadljivošću one jedne koja je svetlucala crvenom bojom. Uz konzole za vazduh, energiju i zračenje dežurni oficiri sedeli su poput anđela-čuvara, bdijući nad bezbednošću jedne četvrtine sveta.
<BR>&nbsp;&nbsp;&nbsp;&nbsp;&nbsp;"Ništa novo", izvesti oficir za površinski saobraćaj. "I dalje smo potpuno u mraku. Sve što znamo jeste da su tamo negde, u tom Moru."
<BR>&nbsp;&nbsp;&nbsp;&nbsp;&nbsp;On načini krug na makrokarti.
<BR>&nbsp;&nbsp;&nbsp;&nbsp;&nbsp;"Osim ako fantastično nisu skrenuli sa kursa, mora da su negde na ovom području. Prilikom javljanja u 19.00 nalazili su se jedan kilometar od planirane maršrute. U 20.00 časova, njihov signal se izgubio, što znači da se ono što se dogodilo, zbilo u tih šezdeset minuta."
<BR>&nbsp;&nbsp;&nbsp;&nbsp;&nbsp;"Koliku razdaljinu Selena može da pređe za jedan sat?" upita neko.
<BR>&nbsp;&nbsp;&nbsp;&nbsp;&nbsp;"Sto dvadeset kilometara kao od šale", odvrati Šef. "Ali obično se kreće mnogo manjim brzinama, dosta ispod stotke. Ko žuri kada krene na razgledanje."
<BR>&nbsp;&nbsp;&nbsp;&nbsp;&nbsp;Zagledao se u kartu, kao da pokušava iz nje da izvuče neko obaveštenje silinom svog pogleda.
<BR>&nbsp;&nbsp;&nbsp;&nbsp;&nbsp;"Ako su negde na Moru brzo ćemo ih pronaći. Da li ste poslali prašinske skije?"
<BR>&nbsp;&nbsp;&nbsp;&nbsp;&nbsp;"Nismo, ser. Čekao sam na odobrenje."
<BR>&nbsp;&nbsp;&nbsp;&nbsp;&nbsp;Dejvis pogleda glavnog inženjera, koji je po činu bio viši od svih sa ove strane Meseca osim glavnog upravnika Olsena. Lorens lagano klimnu.
<BR>&nbsp;&nbsp;&nbsp;&nbsp;&nbsp;"Pošaljite ih", reče. "Ali ne očekujte brze rezultate. Potrajaće dok ne pretraže nekoliko hiljada kvadratnih kilometara... naročito noću. Recite im da krenu od položaja sa koga su se poslednji put javili, po jedna skija sa svake strane, kako bi obuhvatili najširu moguću površinu."
<BR>&nbsp;&nbsp;&nbsp;&nbsp;&nbsp;Kada je naređenje poslato, Dejvis sav smrknut upita: "Šta misliš da se moglo dogoditi?"
<BR>&nbsp;&nbsp;&nbsp;&nbsp;&nbsp;"Postoji svega nekoliko mogućnosti. Sve se moralo odigrati sasvim iznenada, jer nisu uputili nikakvu poruku. A to obično znači da je došlo do eksplozije."
<BR>&nbsp;&nbsp;&nbsp;&nbsp;&nbsp;Šef je prebledeo; uvek je postojala mogućnost sabotaže i niko nikada nije mogao da se potpuno zaštiti od toga. Zbog svoje ranjivosti, svemirska vozila, poput letelica pre njih, bila su neodoljivo privlačna određenom tipu kriminalaca. Dejvis se setio broda 'Argo' koji je saobraćao na Veneri; bio je uništen dok se na njemu nalazilo dve stotine muškaraca, žena i dece... zato što je neki manijak bio kivan na jednog od putnika koji ga je jedva i poznavao.
<BR>&nbsp;&nbsp;&nbsp;&nbsp;&nbsp;"Takođe je moglo doći do sudara", nastavio je glavni inženjer. "Mogla je naleteti na neku prepreku."
<BR>&nbsp;&nbsp;&nbsp;&nbsp;&nbsp;"Haris je veoma pažljiv vozač", primeti Šef. "Nebrojeno puta je već prešao tu maršrutu."
<BR>&nbsp;&nbsp;&nbsp;&nbsp;&nbsp;"Svako može da pogreši; lako se pogreši u proceni udaljenosti kada se vozi pri zemaljskoj svetlosti."
<BR>&nbsp;&nbsp;&nbsp;&nbsp;&nbsp;Šef Dejvis gotovo da ga više nije slušao; razmišljao je o svemu čime će morati možda da se pozabavi, ako dođe do onog najgoreg. Biće najbolje da odmah pravnoj službi naloži da proveri kako stoje stvari sa osiguranjima. Ako rođaci zatraže u ime odštete od Turističke agencije nekoliko miliona dolara, to će obezvrediti celu kampanju koju su preduzeli za celu narednu godinu... čak i ukoliko dobiju spor.
<BR>&nbsp;&nbsp;&nbsp;&nbsp;&nbsp;Oficir za površinski saobraćaj se nervozno nakašlja.
<BR>&nbsp;&nbsp;&nbsp;&nbsp;&nbsp;"Smem li nešto da vam predložim", obrati se on glavnom inženjeru. "Mogli bismo pozvati Lagranža. Možda bi astronomi odozgo mogli nešto da uoče."
<BR>&nbsp;&nbsp;&nbsp;&nbsp;&nbsp;"Noću?" skeptično upita Dejvis. "Sa visine od pedeset hiljada kilometara?"
<BR>&nbsp;&nbsp;&nbsp;&nbsp;&nbsp;"Sasvim lako, ako su im reflektori još upaljeni. Vredi pokušati."
<BR>&nbsp;&nbsp;&nbsp;&nbsp;&nbsp;"Odlična ideja", odvrati glavni inženjer. "Smesta ih pozovite."
<BR>&nbsp;&nbsp;&nbsp;&nbsp;&nbsp;Trebalo je sam toga se seti; zapitao se, nije li još nešto prevideo. Nije ovo prvi put da je morao da se nadmudruje sa ovim čudnim i prelepim svetom, koji je čoveka u pojedinim magičnim trenucima ostavljao bez daha... a u drugima ga dovodio u smrtnu opasnost. Nikada ga niko neće do kraja pripitomiti, kao što je Zemlja pripitomljena, a možda je to i bilo dobro. Jer upravo su ta nedirnuta divljina, kao i slabi ali uvek prisutni oreol opasnosti, sada privlačili turiste i istraživače preko svemirskih dubina. Više bi voleo da je mogao bez turista... ali oni su mu obezbeđivali platu.
<BR>&nbsp;&nbsp;&nbsp;&nbsp;&nbsp;Biće najbolje da počne da se pakuje. Cela ova kriza mogla bi da nestane poput mehura od sapunice; Selena je mogla da se ponovo pojavi, nemajući pojma o panici koju je izazvala. Ali nije verovao u tako nešto i njegov strah je postajao sve izvesniji kako su minuti proticali. Daće joj još jedan sat; zatim će suborbitalnim šatlom otići do Port Rorisa, a odatle nastaviti u kraljevstvo neprijatelja, More Žeđi.
<BR>&nbsp;&nbsp;&nbsp;&nbsp;&nbsp;Crvena svetiljkica za hitne slučajeve na Lagranžu upalila se kratko vreme pošto je dr. Tomas Louson zaspao. Bio je besan zbog ovog uznemiravanja; mada su čoveku bila dovoljna samo dva sata sna dnevno kada živi u uslovima nulte gravitacije, bilo je pomalo nepravedno da ostane i bez ta dva sata. No, čim je shvatio poruku, smesta se razbudio. Konačno će, kako se činilo, biti od nekakve koristi.
<BR>&nbsp;&nbsp;&nbsp;&nbsp;&nbsp;Tom Louson nikada nije bio odveć srećan što je dobio ovaj zadatak; želeo je da vrši naučna istraživanja, a atmosfera na Lagranžu II nije bila pogodna za tako nešto; tu nikada nije bilo mira. Postavljen ovde na gravitacionoj sredokraći između Zemlje i Meseca, kao da učestvuje u svojevrsnom kosmičkom hodanju po žici, što ga je omogućila jedna od mračnijih posledica sile teže, satelit je predstavljao astronautičku devojku za sve. Brodovi iz oba smera uzimali su tu gorivo i koristili satelit kao centar za ostavljanje poruka... mada nije bilo istine u glasinama koje su se prenosile da su se zaustavljali da pokupe poštu. Lagranž je takođe bio relejna stanica za gotovo sav lunarni radio-saobraćaj, jer se ispod njega prostirala gotovo cela strana Meseca koja je bila okrenuta prema Zemlji.
<BR>&nbsp;&nbsp;&nbsp;&nbsp;&nbsp;Teleskop prečnika stotinu centimetara bio je projektovan za osmatranje objekata koji su milijardu puta udaljeniji od Meseca, ali pokazao se neverovatno pogodan za ovaj posao. Na tako maloj udaljenosti, čak i pri slabom uvećanju, savršeno se videlo. Izgledalo je da Tom lebdi u prostoru odmah povrh Mora Kiša i gleda s visine škrbaste vrhove Apenina koji su se svetlucali na jutarnjoj svetlosti. Iako je samo površno poznavao Mesečevu geografiju, već na prvi pogled je bio u stanju da raspozna velike kretere: Arhimeda i Platona, Aristilusa i Eudoksusa - tamni ožiljak Alpske doline i usamljenu piramidu Pikoa, koja je bacala dugačku senku preko ravnice.
<BR>&nbsp;&nbsp;&nbsp;&nbsp;&nbsp;Ali njega nije zanimala oblast obasjana dnevnom svetlošću; ono što je tražio nalazilo se u tamnom srpu gde Sunce još nije izišlo. Na neki način to bi moglo da mu olakša zadatak. Odavde je lako mogao, u zoni tame, da opazi signalnu svetiljku... pa čak i običnu baklju. Proverio je koordinate na karti i pritisnuo nekoliko dugmadi na kontrolnoj tabli. Goruće planine nestale su sa vidika i za njima ostade samo crnilo, dok je zurio u lunarnu noć koja je upravo progutala preko dvadesetoro muškaraca i žena.
<BR>&nbsp;&nbsp;&nbsp;&nbsp;&nbsp;U početku nije ništa video... sasvim sigurno nikakvo trepćuće signalno svetlo koje je tražilo pomoć od zvezda. Kada su mu oči postale osetljivije, uočio je da ovaj predeo nije bio potpuno u mraku. Svetlucao je utvarnom fosforescencijom - i što je duže gledao, to je uočavao više pojedinosti.
<BR>&nbsp;&nbsp;&nbsp;&nbsp;&nbsp;Istočno od Zaliva Duge nalazile su se planine, čekajući svitanje koje će ih uskoro pohoditi. A tamo... blagi Bože, kakva je to zvezda sijala u mraku? Iznenadna nada ubrzo se pretvorila u razočaranje. To su samo bila svetla Port Rorisa, gde su ljudi u ovom trenutku nestrpljivo čekali da dobiju rezultate njegovog razgledanja.
<BR>&nbsp;&nbsp;&nbsp;&nbsp;&nbsp;Već kroz nekoliko trenutaka uverio se da je vizuelna potraga bila beskorisna. Nije postojala ni najmanja mogućnost da ugleda predmet ne veći od autobusa, tamo dole u tom slabo osvetljenom predelu. Sve bi bilo drugačije da je bio dan; smesta bi uočio Selenu zahvaljujući njenoj dugačkoj senci preko Mora. Međutim, ljudsko oko nije bilo dovoljno osetljivo za takvu vrstu potrage pri sve slabijoj svetlosti Zemlje, sa visine od pedeset hiljada kilometara.
<BR>&nbsp;&nbsp;&nbsp;&nbsp;&nbsp;To nije brinulo dr. Lousona. Teško da je i očekivao da će išta ugledati pri ovom prvom osmatranju. Već više od stoleća i po astronomi ne moraju da se oslanjaju samo na svoj vid; danas imaju mnogo istančanija oruđa... čitav arsenal svetlosnih pojačivača i detektora zračenja. Tom Louson je bio ubeđen da će nekim od tih instrumenata uspeti da pronađe Selenu.
<BR>&nbsp;&nbsp;&nbsp;&nbsp;&nbsp;Ne bi bio toliko ubeđen u to da je znao da se ona više ne nalazi na Mesečevoj površini.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
