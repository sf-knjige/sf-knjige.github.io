<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Biti kapetan jedine lađe na Mesecu predstavljalo je odličje koje je Petu Harisu i te kako godilo. Dok su se putnici ukrcavali na Selenu, upirući se da se domognu sedišta kraj prozora, on se upitao kakvo im putovanje predstoji ovog puta. U retrovizoru je mogao da posmatra gospođicu Vilkins, veoma zgodnu u plavoj uniformi Lunarne turističke komisije, kako izvodi svoju uobičajenu tačku dobrodošlice. Uvek je nastojao da o njoj misli kao o 'gospodjici Vilkins', a ne Sju, kada bi zajedno bili na dužnosti; to mu je pomagalo da zadrži usredsređenost na posao. No, nikada nije uistinu otkrio kako je ona njega u tim prilikama doživljavala.
<BR>&nbsp;&nbsp;&nbsp;&nbsp;&nbsp;Nije razbrao nijedno poznato lice; ovo su bile novajlije, nestrpljive da se otisnu na prvo krstarenje. Većina putnika spadala je u tipične turiste - bili su to vremešniji ljudi u poseti jednom svetu koji je u doba njihove mladosti predstavljao sam simbol nedostupnosti. Jedva da je bilo tri ili četiri putnika ispod trideset pete, a i oni su po svoj prilici pripadali tehničkom osoblju iz jedne od lunarnih baza, koristeći kakav dopust. Pet je bio ustanovio jedno prilično pouzdano pravilo: sav stariji svet poticao je sa Zemlje, dok su oni mlađi bili žitelji Meseca.
<BR>&nbsp;&nbsp;&nbsp;&nbsp;&nbsp;Ali za sve njih More Žeđi predstavljalo je novost. Sa one strane osmatračkih prozora Selene, njegova siva, prašinasta površina jednolično se pružala sve dok se nije spojila sa zvezdama. Povrh nje počivao je sve tanji srp Zemlje, postavljen zauvek na nebu sa koga se nije pomerio već milijardu godina. Blistava, plavo-zelena svetlost matičnog sveta preplavljivala je ovaj čudnovati predeo hladnim sjajem - uistinu hladnim, budući da je temperatura na goloj površini dostizala možda tri stotine stepeni ispod nule.
<BR>&nbsp;&nbsp;&nbsp;&nbsp;&nbsp;Samo na osnovu posmatranja nikako se nije moglo razabrati da li je More tečno ili čvrsto. Bilo je potpuno ravno, bez ikakvih narušavanja jednoličnosti, sasvim lišeno nebrojenih pukotina i naprslina koje su izbrazdale ostatak ovog pustog sveta. Nikakvo brdašce, gromada ili oblutak nisu remetili tu jednoličnu jednoobraznost. Nijedno more na Zemlji - nikakva vodena površina, zapravo - nikada nije bilo tako mirno.
<BR>&nbsp;&nbsp;&nbsp;&nbsp;&nbsp;No, ovo je bilo more prašine, ne vode, te je u tom smislu bilo strano svekolikom ljudskom iskustvu, ali je baš zbog toga očaravalo i privlačilo ljude. Fina poput talka, suvlja u ovom vakuumu od sagorelog peska Sahare, ona je tekla podjednako lako i bez otpora kao i bilo koja tečnost. Neki teški predmet koji bi bio bačen na nju u trenu bi iščezao, ne ostavivši za sobom nikakav beleg ili trag. Ništa nije moglo da se kreće po toj izdajničkoj površini izuzev malih prašinskih skija za dve osobe - i same Selene koja je predstavljala neverovatnu mešavinu sanki i autobusa, donekle nalik na 'snežne mačke', vozilo koje je pre jednog ljudskog veka učinilo dostupnim Antarktik.
<BR>&nbsp;&nbsp;&nbsp;&nbsp;&nbsp;Zvanični naziv Selene bio je 'Prašinski brod, tip I', premda, koliko je Pet bio upućen, 'Tip II' nije postojao čak ni na projektantskom stolu. Nazivali su je 'brod', 'lađa' ili 'Mesečev autobus', već kako se kome dopadalo; Pet se opredelio za 'lađa', budući da se tim nazivom izbegavala terminološka pometnja. Kada bi kazao 'lađa', niko nije mogao da ga zameni za kapetana svemirskog broda - a kapetana svemirskih brdova, bilo je, razume se, kao kusih pasa.
<BR>&nbsp;&nbsp;&nbsp;&nbsp;&nbsp;"Dobro došli na Selenu", oglasila se gospođica Vilkins pošto su se svi smestili. "Kapetan Haris i ja počastvovani smo vašim dolaskom. Naše putovanje trajaće četiri časa, a najpre ćemo posetiti krater Jezero, sto kilometara istočno odavde u Nedostižnim planinama..."
<BR>&nbsp;&nbsp;&nbsp;&nbsp;&nbsp;Pet više nije obraćao pažnju na poznati uvod; zaokupilo ga je odbrojavanje. Selena je, sasvim doslovno, predstavljala prizemljeni svemirski brod; moralo je tako biti, budući da se kretala u vakuumu i da je trebalo da zaštiti svoj krhki tovar od neprijateljskog sveta sa one strane njenih zidova. Iako nikada nije napustila površinu Meseca i uprkos tome što su je pokretali elektromotori, a ne rakete, sadržala je svu osnovnu opremu pravog svemirskog broda - opremu koju je svu valjalo proveriti pre polaska.
<BR>&nbsp;&nbsp;&nbsp;&nbsp;&nbsp;Kiseonik - u redu; energija - u redu; radio - u redu; ("Halo, baza Duga, ovde Selena, vršimo probu. Da li primate moj far?"); inercioni navigator - na nuli, kontrola vazdušne komore - uključena; detektor rupa u kabini - uključen; dalje, preko pedeset stavki, od kojih bi svaka automatski svratila pozornost na sebe u slučaju kakve neprilike. Ali Pet Haris, kao i svi svemirci koji žude za starim, dobrim vremenima, nikada se nije oslanjao na automatske sisteme ako je stvari mogao lično da proveri.
<BR>&nbsp;&nbsp;&nbsp;&nbsp;&nbsp;Provere su konačno obavljene. Gotovo bešumni motori počeli su da rade, ali lopatice još nisu došle u optimalan položaj, tako da je Selena blago podrhtavala u sidrištu. Kada je stavio u pogon propeler sa leve strane, lađa se najpre malo zaljuljala, a onda je počela lagano da zaokreće nadesno. Pošto se odvojila od doka, on ju je ispravio i poterao napred.
<BR>&nbsp;&nbsp;&nbsp;&nbsp;&nbsp;Ponašala se veoma dobro, ima li se u vidu okolnost da je predstavljala potpuno nov graditeljski poduhvat. Ovde nisu postojali milenijumi pokušavanja i grešaka, koji su sezali u prošlost sve do neolitskog čoveka koji je prvi porinuo brvno u kakvu rečecu. Selena je bila uistinu prvo plovilo svoje vrste, nastala u umovima nekolicine inženjera koji su seli za projektantski sto i zapitali se: "Kako da načinimo vozilo koje bi plovilo po moru prašine?"
<BR>&nbsp;&nbsp;&nbsp;&nbsp;&nbsp;Neki od njih predlagali su, prisetivši se priča o nekadašnjem Misisipiju, da se načini svojevrstan parobrod-lopataš, ali projekat sa delotvornije uronjenim lopaticama odneo je prevagu. Dok su sada ove lopatice grabile kroz prašinu, gurajući je pred sobom, ostavljale su za sobom brazdu sličnu onoj što ostaje za veoma brzim čamcem, ali ovi tragovi nestali bi za nekoliko sekundi, tako da se na površini Mora ni po čemu nije moglo razabrati da je tuda upravo prošla lađa.
<BR>&nbsp;&nbsp;&nbsp;&nbsp;&nbsp;Zdepaste kupole pod pritiskom Port Rorisa sada su brzo iščezavale ispod linije neba. Za manje od deset minuta brzo su nestale sa vidika: Selena je ostala potpuno sama. Nalazila se u središtu nečega za šta u jezicima čovečanstva nije bilo naziva.
<BR>&nbsp;&nbsp;&nbsp;&nbsp;&nbsp;Kada je Pet isključio motore i lađa se polako zaustavila, sačekao je da oko njega zavlada tišina. Uvek se događalo isto; bilo je potrebno izvesno vreme da putnici razaberu neobičnost onoga što je ležalo napolju. Putovali su svemirom i gledali su kako se svuda oko njih pružaju zvezde; bacali su pogled nagore - ili nadole - ka zaslepljujućem pročelju Zemlje, ali ovo je bilo drugačije. Nije to bilo ni kopno ni more, ni vazduh ni svemir, već pomalo od svega toga.
<BR>&nbsp;&nbsp;&nbsp;&nbsp;&nbsp;Pre no što je tišina postala odveć teška - ako bi dopustio da predugo potraje, neko bi se uplašio - Pet je ustao i okrenuo se prema putnicima.
<BR>&nbsp;&nbsp;&nbsp;&nbsp;&nbsp;"Dobro veče, dame i gospodo", poče on. "Nadam se da vam je gospođica Vilkins pomogla da se udobno smestite. Zaustavili smo se ovde zato što je ovo zgodno mesto da vas upoznamo sa Morem - da vam, zapravo, pružimo priliku da ga osetite."
<BR>&nbsp;&nbsp;&nbsp;&nbsp;&nbsp;On pokaza rukom ka prozorima i avetinjskom sivilu koje je ležalo iza njih.
<BR>&nbsp;&nbsp;&nbsp;&nbsp;&nbsp;"Šta mislite", upita on tiho, "koliko je udaljeno obzorje? Ili drugim rečima, koliko bi vam veliki izgledao jedan čovek da se nalazi na onoj tački gde se zvezde sreću sa tlom?"
<BR>&nbsp;&nbsp;&nbsp;&nbsp;&nbsp;Bilo je to pitanje na koje niko nije mogao odgovoriti samo na osnovu posmatranja. Logika je govorila: 'Mesec je mali svet - obzorje, dakle, mora da je sasvim blizu'. Ali čula su stvarala sasvim drugačiju predstavu; ova zemlja je, izveštavala su ona, potpuno ravna i pruža se u beskraj. Ona deli Vaseljenu na dva jednaka dela; zauvek se pruža između zvezda...
<BR>&nbsp;&nbsp;&nbsp;&nbsp;&nbsp;Ovaj privid nije iščezavao čak ni onda kada bi se doznao njegov uzrok. Oko nije imalo načina da proceni razdaljine kada ne bi bilo ničega što bi mu poslužilo kao žiža. Vid je beznadežno isklizavao i gubio smer na bezobličnoj površini ovog okeana prašine - umekšavajuće izmaglice atmosfere koja bi donekle nagoveštavala blizinu ili udaljenost. Zvezde su predstavljale netrepereće iglene vrške svetlosti, jasne sve do onog neodređenog obzorja.
<BR>&nbsp;&nbsp;&nbsp;&nbsp;&nbsp;"Verovali ili ne", nastavi Pet, "pogled vam seže samo tri kilometra - ili dve milje, za one među vama koji se još nisu navikli na metrički sistem. Znam da vam se čini da vas do obzorja deli par svetlosnih godina, ali donde biste stigli pešice za dvadesetak minuta kada biste samo mogli da pešačite po ovoj tvari."
<BR>&nbsp;&nbsp;&nbsp;&nbsp;&nbsp;On se vrati na svoje sedište i ponovo uključi motore.
<BR>&nbsp;&nbsp;&nbsp;&nbsp;&nbsp;"Nema ničeg naročitog da se vidi narednih šezdeset kilometara", doviknu on preko ramena, "tako da ćemo produžiti dalje."
<BR>&nbsp;&nbsp;&nbsp;&nbsp;&nbsp;Selena pohrli napred. Sada se prvi put javio stvarni osećaj brzine. Trag za lađom postao je duži i izrazitiji, budući da su lopatice koje su se okretale silovito zahvatale u prašinu. Ona je sada letela uvis sa obe strane u velikim utvarnim pramenovima; posmatrana iz daljine, Selena bi izgledala kao snežni raonik koji krči svoj put kroz kakav zimski predeo, pod mraznim Mesecom. Ali te sive parabole, koje su se lagano urušavale, nisu bile sneg, a svetiljka koja je obasjavala njihovu putanju bila je planeta Zemlja.
<BR>&nbsp;&nbsp;&nbsp;&nbsp;&nbsp;Putnici su opušteno uživali u glatkoj, gotovo bešumnoj vožnji. Svako od njih kretao se stotinama puta brže na putovanju za Mesec - ali u svemiru čovek nikada nije svestan brzine, a ovo hitro kliženje preko prašine bilo je znatno uzbudljivije. Kada je Haris upravio Selenu da se kreće u uskom krugu, lađa je gotovo sustizala padajuće velove praha koji su njene lopatice zahvatale i bacale put neba. Izgledalo je sasvim neprimereno da se ova neopipljiva prašina može podizati, a potom padati u tako oštrim krivama, nimalo ne podležući dejstvu otpora vazduha. Na Zemlji bi se ona slegala satima - možda danima.
<BR>&nbsp;&nbsp;&nbsp;&nbsp;&nbsp;Čim se lađa ponovo uputila pravolinijskim kursom i pošto se više ništa nije videlo osim puste ravnice, putnici su se dali u čitanje štiva koje im je promišljeno pripremljeno. Svako od njih dobio je fasciklu sa fotografijama, kartama, suvenirima ('Ovim se potvrdjuje da je gospodin/gospodja/gospodjica...') i informativnim tekstom. Trebalo je samo da ga pročitaju da bi otkrili sve ono što su želeli da znaju o Moru Žeđi, a možda i malo više.
<BR>&nbsp;&nbsp;&nbsp;&nbsp;&nbsp;Pretežan deo Meseca, stajalo je tu, bio je prekriven tankim slojem prašine, obično ne debljim od nekoliko milimetara. Jedan deo tog sloja predstavljao je ostatke sa zvezda - preostale delove meteorita koji su padali na nezaštićeno Mesečevo lice najmanje pet milijardi godina. Drugi deo poticao je od lunarnih stena koje su se širile i skupljale usled žestokih temperaturnih razlika između dnevnog i noćnog razdoblja. Ma odakle prašina poticala, bila je tako fino isitnjena da je tekla kao tečnost, čak i pri ovako slabom dejstvu sile teže.
<BR>&nbsp;&nbsp;&nbsp;&nbsp;&nbsp;Tokom eona ona se slivala sa planina u nizije, obrazujući tu jezerca i jezera. Prvi istraživači su to očekivali i uglavnom su bili pripravljeni na ovaj fenomen. Ali More Žeđi predstavljalo je ipak iznenađenje; niko nije predvideo da će se otkriti pustinjski predeo prečnika više od stotinu kilometara.
<BR>&nbsp;&nbsp;&nbsp;&nbsp;&nbsp;U poređenju sa ostalim lunarnim 'morima' ono je bilo sasvim malo; štaviše, astronomi nikada nisu zvanično priznali njegov naziv, ističući da je posredi tek mali deo Sinus Rorisa - Zaliva Rose. Kako može, bunili su se oni, deo jednog zaliva biti proglašen za čitavo more? Ali naziv koji je izmislio jedan administrativac iz Lunarne turističke komisije ipak se zadržao, uprkos njihovim protivljenjima. U najmanju ruku bio je podjednako prikladan kao i nazivi drugih takozvanih mora - Mora Oblaka, Mora Kiša, Mora Tišine. A da se i ne pominje More Nektara...
<BR>&nbsp;&nbsp;&nbsp;&nbsp;&nbsp;Brošura je takođe sadržala neke umirujuće informacije, čija je svrha bila da se odagna strah kod najnervoznijih putnika i da se pokaže kako je turistička komisija mislila na sve. 'Radi vaše bezbednosti preduzete su sve moguće mere predostrožnosti', pisalo je tu. 'Selena nosi zalihe kiseonika dovoljne za više od nedelju dana, a sva ostala značajna oprema poneta je u dva primerka. Automatski radio-far signališe naš položaj u pravilnim razmacima, a u krajnje neverovatnom slučaju potpunog otkazivanja energetskog sistema, prašinski tegljač iz Port Rorisa odvukao bi vas u luku, tako da biste tamo stigli uz tek neznatno kašnjenje. A povrh svega, nema potrebe brinuti zbog lošeg vremena. Ma koliko vi bili slab moreplovac, na Mesecu vam ne preti opasnost da obolite od morske bolesti. Morem Žeđi nikada nisu besnele bure; na njemu uvek vlada bonaca.'
<BR>&nbsp;&nbsp;&nbsp;&nbsp;&nbsp;Ove poslednje umirujuće reči napisane su sasvim u dobroj veri, jer ko je mogao i naslutiti da će se uskoro pokazati netačne. Dok je Selena bešumno hitala kroz noć obasjana sjajem Zemlje, Mesec je išao za svojim poslovima. A tih poslova sada je bilo napretek, posle niza eona provedenih u snu. Ovde se više toga dogodilo za poslednjih pedeset godina nego tokom prethodnih pet milijardi godina, a mnogo je tek trebalo da se dogodi.
<BR>&nbsp;&nbsp;&nbsp;&nbsp;&nbsp;U prvom gradu koji je čovek ikada sazdao izvan svog matičnog sveta, glavni upravnik Olsen šetao se kroz park. Veoma se ponosio parkom, baš kao i svaki od dvadeset pet hiljada žitelja Port Klavijusa. Park je bio mali, razume se - premda ne toliko mali kako je to nagovestio onaj bedni TV komentator koji ga je nazvao 'vitrina sa prividima veličajnosti'. A sasvim sigurno nije bilo parkova, vrtova ili bilo čega drugog na Zemlji gde ste mogli naći suncokrete visoke deset metara.
<BR>&nbsp;&nbsp;&nbsp;&nbsp;&nbsp;Visoko iznad, nagomilani cirusni oblaci jedrili su nebom - ili je bar tako izgledalo. Bile su to, razume se, samo slike projektovane na unutrašnju stranu kupole, ali opsena je delovala tako savršeno da je povremeno ispunjavala G.U. nostalgijom. Nostalgijom? Ne, ispravio se on, ovo je bio dom.
<BR>&nbsp;&nbsp;&nbsp;&nbsp;&nbsp;Pa ipak, u dubini svog srca, znao je da to nije tačno. Biće to dom za njegovu decu, ali ne i za njega. On je rođen u Stokholmu, na Zemlji; oni su se, međutim, rodili u Port Klavijusu. Bili su državljani Meseca; njega su sa Zemljom vezivale spone koje će možda oslabiti sa godinama, ali se nikada neće prekinuti.
<BR>&nbsp;&nbsp;&nbsp;&nbsp;&nbsp;Na udaljenosti manjoj od jednog kilometra, odmah izvan glavne kupole, šef Lunarne turističke komisije pregledao je najnovije rezultate, dopustivši pri tom sebi blago osećanje zadovoljstva. Ponovo je ostvareno poboljšanje u odnosu na prethodnu sezonu; na Mesecu, doduše, nije bilo sezona, ali je po pravilu dolazilo više turista kada je na severnoj Zemljišnoj polulopti bila zima.
<BR>&nbsp;&nbsp;&nbsp;&nbsp;&nbsp;Kako da održi ovaj trend? Bio je to stalni problem, budući da su turisti želeli raznovrsnost, tako da im niste mogli neprekidno davati isto. Novi predeli, niska sila teže, pogled na Zemlju, tajanstvenosti Tamne strane, spektakularan prizor nebeskog svoda, pionirske naseobine (gde turisti nisu baš uvek bili dobro došli) - pošto se sve to navede, šta je još Mesec mogao da ponudi? Kakva šteta što nije bilo domorodačkih Selenita sa čudnovatim običajima i još čudnovatijim fizičkim izgledom koji bi bili stalna meta turističkih kamera. Na žalost, najveći oblik života koji je ikada otkriven na Mesecu mogao se videti jedino pod mikroskopom - a njegovi preci stigli su ovamo 'Lunjikom II', samo jednu deceniju pre samog Čoveka.
<BR>&nbsp;&nbsp;&nbsp;&nbsp;&nbsp;Šef Dejvis stao je da prebira u sećanju po porukama koje su nedavno prispele telefaksom, pitajući se ima li tu bilo čega što bi mu moglo biti od pomoći. Stigao je, razume se, jedan u nizu sličnih zahteva neke TV kompanije, za koju on nikada nije čuo, da snimi novi dokumentarac o Mesecu - pod uslovom da im budu plaćeni svi troškovi. Odgovor koji će dobiti bio je odričan; kada bi uvažavao sve slične zahteve, odeljenje bi mu vrlo brzo bankrotiralo.
<BR>&nbsp;&nbsp;&nbsp;&nbsp;&nbsp;Tu je, zatim, bilo prijateljsko pismo njegovog kolege iz Više njuorleanske turističke komisije u kome se predlagala razmena osoblja. Teško se moglo razabrati kako će od te razmene Mesec imati koristi - odnosno, Nju Orleans - ali stvar nije stajala ništa i mogla je samo da urodi stvaranjem dobre volje. Konačno, što je bilo i najzanimljivije, stigla je poruka od prvaka Australije u skijanju na vodi, koji se raspitivao da li je ikada iko pokušao da se skija na Moru Žeđi.
<BR>&nbsp;&nbsp;&nbsp;&nbsp;&nbsp;Da - u ovome je uistinu bilo nečega; iznenađivalo ga je to što doista još niko nije ovo pokušao. A možda i jeste - iza Selene ili neke od malih prašinskih skija. U svakom slučaju, vredelo je truda ispitati stvar; on je stalno tragao za novim oblicima zabave na Mesecu, a jedno od njegovih omiljenih poprišta bilo je More Žeđi.
<BR>&nbsp;&nbsp;&nbsp;&nbsp;&nbsp;Na žalost, on tada nije mogao ni da nasluti da će kroz samo nekoliko časova More Žeđi takođe postati poprište prave noćne more.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
