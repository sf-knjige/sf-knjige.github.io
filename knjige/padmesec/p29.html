<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;"Još smo dosta dobro raspoloženi", izgovori Pet u mirkofon koji je sada bio spušten kroz otvor za vazduh. "Doživeli smo, razume se, pravi šok posle drugog propadanja kada smo izgubili vezu s vama... ali sada smo ubeđeni da ćete nas ubrzo izvući napolje. Čujemo hvataljku kako vadi prašinu i divno je znati da je pomoć tako blizu. Nikad nećemo zaboraviti", dodade on, pomalo nevešto, "napor koji su uložili svi ti ljudi da nas spasu. Bez obzira na ishod, želimo da im zahvalimo. Svi smo sasvim sigurni da je učinjeno sve što se moglo.
<BR>&nbsp;&nbsp;&nbsp;&nbsp;&nbsp;A sada ću mikrofon proslediti dalje, pošto neki od nas imaju poruke koje bi želeli da pošalju. S malo sreće, ovo će biti poslednje javljanje sa Selene."
<BR>&nbsp;&nbsp;&nbsp;&nbsp;&nbsp;Kada je mikrofon predao gospođici Vilijams, shvatio je da je poslednju rečenicu mogao malo bolje sročiti; mogla se tumačiti na dva načina. Ali kako je spas bio tako blizu, odbijao je da prizna kako još postoji mogućnost neuspeha. Toliko toga su prošli da im se sada više sigurno ništa neće dogoditi.
<BR>&nbsp;&nbsp;&nbsp;&nbsp;&nbsp;Ipak je bio svestan da će poslednja faza operacije biti najteža i najkritičnija od svega. Raspravljali su beskonačno o tome tokom poslednjih nekoliko časova, od trenutka kada im je glavni inženjer Lorens objasnio šta namerava da učini. O malo čemu drugom su imali sada da razgovaraju kada je... zajedničkom odlukom... stavljen veto na leteće tanjire.
<BR>&nbsp;&nbsp;&nbsp;&nbsp;&nbsp;Mogli su da nastave sa čitanjem knjige, ali i Šejn i Pomorandža i jabuka nekako su izgubili privlačnost. Niko sada nije mogao da se usredsredi ni na šta drugo do na izglede da se izvuku odatle i na ponovno stupanje u život koji ih je čekao kada se ponovo pridruže ljudskoj rasi.
<BR>&nbsp;&nbsp;&nbsp;&nbsp;&nbsp;Nešto ih je odozgo iznenada jako lupilo. To je mogla biti samo jedna stvar; hvataljka je stigla do dna otvora, odnosno keson je bio prazan. Sada su ga mogli pripojiti na jedan od igloa i upumpati u njega vazduh.
<BR>&nbsp;&nbsp;&nbsp;&nbsp;&nbsp;Trebalo im je više od jednog sata da izvedu pripajanje i izvrše sve potrebne testove. Naročito preinačen iglo tip XIX sa rupom u podu dovoljno velikom da kroz nju prođe vrh kesona, trebalo je postaviti i naduvati krajnje pažljivo. Životi putnika sa Selene, kao i ljudi koji pokušavaju da ih spasu, mogli bi zavisiti od tog vazdušnog spoja.
<BR>&nbsp;&nbsp;&nbsp;&nbsp;&nbsp;Glavni inženjer Lorens nije skinuo skafander dok nije bio sasvim zadovoljan; onda je prišao toj razjapljenoj rupi. Podigao je baterijsku svetiljku iznad otvora i pogledao niz okno, koje kao da se protezalo u beskonačnost. Ali do dna je bilo samo sedamnaest metara; čak i pri ovako slaboj gravitaciji nekom predmetu bilo bi potrebno svega pet sekundi da padne do dna.
<BR>&nbsp;&nbsp;&nbsp;&nbsp;&nbsp;Lorens se okrenu ka svojim pomoćnicima; svi su nosili skafandere, ali su im veziri bili podignuti. Ako išta pođe naopako ti veziri su se mogli zatvoriti u deliću sekunde i ljudi unutra bi verovatno bili bezbedni. Ali za Lorensa ne bi bilo nikakve nade... kao ni za dvadeset dvoje putnika na Seleni.
<BR>&nbsp;&nbsp;&nbsp;&nbsp;&nbsp;"Tačno znate šta treba da radite", reče on. "Ako budem hteo na brzinu da iziđem, svi zajedno počnite da vučete lestvice od konopca. Ima li pitanja?"
<BR>&nbsp;&nbsp;&nbsp;&nbsp;&nbsp;Nije ih bilo; sve je bilo pažljivo uvežbano. Pošto je klimnuo svojim ljudima, a oni mu jednoglasno poželeli sreću, Lorens se spustio u okno.
<BR>&nbsp;&nbsp;&nbsp;&nbsp;&nbsp;Veći deo puta prešao je u padu, proveravajući s vremena na vreme brzinu tako što bi se uhvatio za lestvice. Na Mesecu je to bilo sasvim bezbedno; to jest, gotovo bezbedno. Lorens je video ljude kako ginu jer su zaboravili da čak i pri ovom gravitacionom polju možete dostići smrtonosnu brzinu za manje od deset sekundi.
<BR>&nbsp;&nbsp;&nbsp;&nbsp;&nbsp;Ovo je ličilo na Alisin pad u Zemlju čuda (toliko o tome da je Kerol možda bio nadahnut svemirskim putovanjem) ali ovde nije imao šta da vidi dok se spuštao osim praznog betonskog zida, koji mu je bio tako blizu da je morao da začkilji kako bi se usredsredio na njega. A onda je, krajnje blago, udario o dno.
<BR>&nbsp;&nbsp;&nbsp;&nbsp;&nbsp;Čučnuo je na maloj metalnoj platformi, veličine i oblika poklopca za kanalizaciju i stao da je razgleda. Vratašca-ventil koja su bila otvorena dok se klip spuštao kroz prašinu malo su propuštala i tanki trag sivog praha uspuzao je oko zatvarača. To nije bilo ništa strašno, ali Lorens nije mogao da ne misli na to šta bi se dogodilo ako bi ventil propustio pod pritiskom odozgo. Kojom brzinom bi prašina počela da ispunjava okno, poput vode u bunaru? Ali ne tako brzo, u to je bio ubeđen, koliko je on mogao da se penje tim lestvicama...
<BR>&nbsp;&nbsp;&nbsp;&nbsp;&nbsp;Ispod njegovih nogu, na samo nekoliko centimetara, nalazio se krov lađe, nagnut u dubinu pod uglom od izluđujućih trideset stepeni. Njegov problem je sada bio kako da spoji vodoravni kraj okna sa nagnutim krovom lađe... i da to izvede tako dobro da spoj ne propušta prašinu. Plan je bio besprekoran: nije ni očekivao da neće biti, jer su ga smislili najbolji inženjerski mozgovi na Zemlji i Mesecu. Predviđao je čak i mogućnost da Selena ponovo sklizne, za nekoliko centimetara, dok on ovde radi. Međutim, teorija je bila jedno... ali kao što je dobro znao, praksa je bila druga stvar.
<BR>&nbsp;&nbsp;&nbsp;&nbsp;&nbsp;Oko obima metalnog diska na kome je Lorens sedeo bilo je raspoređeno šest zavrtanja velikih kao palac i on poče jedan po jedan da ih odvrće, poput bubnjara koji štimuje svoj instrument. Za donju stranu platforme bio je pripojen dodatak u obliku harmonike, gotovo iste širine kao i keson, koji je sada bio sklopljen. Oblikovao je pokretnu spojku, dovoljno veliku da kroz nju puzeći prođe čovek, koja se sada lagano otvarala kako je Lorens odvrtao zavrtnje.
<BR>&nbsp;&nbsp;&nbsp;&nbsp;&nbsp;Jedna strana nabrane cevi morala se protegnuti četrdeset centimetara da bi doprla do nagnutog krova; druga gotovo da i nije morala da se pomeri. Lorensova glavna briga bila je da će otpor prašine sprečiti harmoniku da se otvori, ali zavrtnji su lako savladavali pritisak.
<BR>&nbsp;&nbsp;&nbsp;&nbsp;&nbsp;Sada se više nijedan od njih nije mogao dalje odvrtati; donji kraj spoja morao bi se prilepiti za krov Selene i hermetički spojiti sa njim, bar se tome nadao, pomoću gumenog poveza oko oboda. Vrlo brzo će utvrditi koliko je taj spoj bio čvrst.
<BR>&nbsp;&nbsp;&nbsp;&nbsp;&nbsp;Automatski proverivši put za uzmak, Lorens je pogledao uz okno. Nije video ništa usled sjaja baterijske svetiljke koja mu je visila dva metra iznad glave, ali zato su lestvice od konopca koje su se pružale pored nje delovale umirujuće.
<BR>&nbsp;&nbsp;&nbsp;&nbsp;&nbsp;"Spustio sam konektor", doviknu on svojim nevidljivim kolegama. "Izgleda da se zalepio za krov. Sada ću otvoriti ventil."
<BR>&nbsp;&nbsp;&nbsp;&nbsp;&nbsp;Ako sada dođe do kakve pogreške, celo okno će biti poplavljeno i možda će postati neupotrebljivo. Lagano i nežno, Lorens je otvorio vratanca kroz koja je prašina prolazila kroz klip dok se spuštao. Nije došlo do iznenadnog izdizanja; nabrana cev ispod njegovih nogu zadržavala je More.
<BR>&nbsp;&nbsp;&nbsp;&nbsp;&nbsp;Lorens ispruži ruku kroz ventil... i prstima napipa krov Selene, koji je i dalje bio nevidljiv ispod prašine, ali sada na dohvat ruke. Malo mu je dostignuća u životu pružilo takvo zadovoljstvo. Posao još ni izdaleka nije bio obavljen... ali dodirnuo je lađu. Ostao je trenutak da čuči u svojoj maloj jami, osećajući se poput kakvog rudara iz prošlih vremena kada mu je prvi grumen zlata zablistao na svetlosti lampe.
<BR>&nbsp;&nbsp;&nbsp;&nbsp;&nbsp;Udario je tri puta o krov; istog časa su mu odgovorili. Nije imalo svrhe započeti razgovor Morzeovom azbukom, jer da je želeo mogao je direktno da razgovara s njima preko mikrofona, ali dobro je znao kakvo će psihološko dejstvo ostaviti njegovo kucanje. Dokazaće muškarcima i ženama na Seleni da je spas na samo nekoliko centimetara od njih.
<BR>&nbsp;&nbsp;&nbsp;&nbsp;&nbsp;No, i dalje su postojale velike prepreke, a naredna je bio poklopac na kome je sedeo... samo lice klipa. Poslužio je svrsi, zadržao je prašinu dok su praznili keson, ali sada ga je morao odstraniti pre no što iko utekne sa Selene. To se, međutim, moralo obaviti tako da se ne pomeri pokretni spoj pri čijem je nameštanju pomogao.
<BR>&nbsp;&nbsp;&nbsp;&nbsp;&nbsp;Da bi to bilo moguće, kružno lice klipa bilo je tako sagrađeno da se moglo podići gore, poput poklopca sa šerpice sosa, kada se odvrne osam velikih vijaka. Lorensu je bilo potrebno samo pet minuta da izađe s njima na kraj i da priveže konopac za oslobođeni metalni disk; zatim je povikao: "Vuci!"
<BR>&nbsp;&nbsp;&nbsp;&nbsp;&nbsp;Neki deblji čovek bi morao da se penje uz okno praćen kružnim poklopcem, ali Lorensu je bilo dovoljno da se priljubi uza zid dok je metalna ploča, koja se kretala postrance, izvlačena pored njega. Ode i poslednja odbrambena prepreka, pomisli on, dok je disk nestajao iznad njega. Sada više nije bilo moguće zatvoriti okno, ako spojka otkaže i prašina počne da prodire unutra.
<BR>&nbsp;&nbsp;&nbsp;&nbsp;&nbsp;"Kofa!" povika on. Odmah su je spustili.
<BR>&nbsp;&nbsp;&nbsp;&nbsp;&nbsp;Pre četrdeset godina, priseti se Lorens, igrao sam se na nekoj kalifornijskoj plaži, pravio sam u pesku zamkove pomoću kofice i lopatice. A sada me, evo, na Mesecu... postao sam ni manje ni više nego glavni inženjer zemaljske strane... i kopam još revnosnije, dok mi cela ljudska rasa viri preko ramena.
<BR>&nbsp;&nbsp;&nbsp;&nbsp;&nbsp;Kada je prvi tovar izvučen, ogolio je znatan deo Seleninog krova. Količina prašine koja se našla zarobljena unutar spojne cevi bila je sasvim mala, tako da je se rešio napunivši samo još dve kofe.
<BR>&nbsp;&nbsp;&nbsp;&nbsp;&nbsp;Pred njim se sada nalazilo aluminizirano tkanje štitnika protiv sunca, koje se odavno raspalo pod pritiskom. Lorens ga je sasvim lako odstranio... bilo je tako krhko da ga je mogao kidati golim rukama... posle čega je otkrio neznatno naborani fiberglas spoljašnjeg trupa. Lako će ga iseći pomoću male električne testere; to će takođe ispasti fatalno.
<BR>&nbsp;&nbsp;&nbsp;&nbsp;&nbsp;Jer Selenin dvostruki trup sada više nije bio celovit; kada je krov oštećen, prašina je zacelo preplavila prostor između dva zida. Sigurno je čekala tamo, pod pritiskom, da šikne napolje čim on napravi prvi rez. Pre no što bude mogao da uđe u Selenu, taj tanki ali smrtonosni sloj prašine morao je biti imobilisan.
<BR>&nbsp;&nbsp;&nbsp;&nbsp;&nbsp;Lorens oštro kucnu o krov; kao što je i očekivao, prašina je prigušivala zvuk. Ali nije očekivao da će dobiti žustar i uspaničen odgovor.
<BR>&nbsp;&nbsp;&nbsp;&nbsp;&nbsp;Ovo kucanje koje je doprlo iz unutrašnjosti lađe sigurno nije bio signal za 'Dobro sam'. Čak i pre no što su ljudi odozgo uspeli da mu prenesu novosti, Lorens je pogodio da je More Žeđi pokušalo još jednom, poslednji put, da zadrži svoj ulov.
<BR>
<BR>&nbsp;&nbsp;&nbsp;&nbsp;&nbsp;Karl Džonson bio je nukleonski inženjer, te je stoga imao vrlo osetljiv nos, a kako se desilo da sedi u stražnjem delu kabine, upravo je on primetio da im preti nesreća. Nekoliko sekundi ostao je sasvim miran, skupljajući i šireći nozdrve, a zatim je kazao: "Izvinite", putniku do sebe i tiho se uputio u kupatilo. Nije želeo da napravi bespotrebnu gužvu, naročito ne sada kada im je spas bio tako blizu. Ali za svog radnog veka naučio je, na više primera nego što mu je bilo stalo da ih se seća, da nikada ne zanemari miris zapaljene izolacije.
<BR>&nbsp;&nbsp;&nbsp;&nbsp;&nbsp;Bio je u kupatilu manje od petnaest sekundi; kada je izišao uputio se odsečnim korakom, ali ne suviše brzo, kako ne bi izazvao paniku, pravo do Peta Harisa, koji je bio zaokupljen razgovorom sa komodorom Henstinom, i prekinuo ih je bez pardona.
<BR>&nbsp;&nbsp;&nbsp;&nbsp;&nbsp;"Kapetane", oslovi ga on tihim, užurbanim glasom. "Gorimo. Pođite do toaleta i proverite. Nikome nisam kazao."
<BR>&nbsp;&nbsp;&nbsp;&nbsp;&nbsp;Pet je iste sekunde pošao, zajedno sa Henstinom. U svemiru, kao ni na moru, niko ne gubi vreme na raspravljanje kada čuje reč 'Vatra'. A Džonson nije bio tip čoveka koji bi dizao lažnu uzbunu; kao i Pet, on je takođe bio tehničar u Lunarnoj administraciji i bio je među onima koje je komodor odabrao u svoj odred za suzbijanje pobune.
<BR>&nbsp;&nbsp;&nbsp;&nbsp;&nbsp;Toalet je bio tipičan za mala vozila koja su saobraćala po tlu, moru, vazduhu i svemiru; čovek je mogao da dodirne sve zidove ne pomerajući se. Međutim, stražnji zid, neposredno iznad lavaboa, uopšte se više nije mogao dodirnuti. Na fiberglasu su se pojavili mehurići od vreline; nastavio je da se naduvava i ispupčava njima naočigled.
<BR>&nbsp;&nbsp;&nbsp;&nbsp;&nbsp;"Blagi Bože", izusti komodor. "Probiće za koji minut. Šta li je uzrok?"
<BR>&nbsp;&nbsp;&nbsp;&nbsp;&nbsp;Ali Pet je već nestao. Vratio se posle nekoliko sekundi, noseći pod miškama dva mala kabinska aparata za gašenje požara.
<BR>&nbsp;&nbsp;&nbsp;&nbsp;&nbsp;"Komodore", reče on, "idite da javite splavu. Recite im da nam je možda ostalo svega nekoliko minuta. Ostaću ovde u slučaju da probije."
<BR>&nbsp;&nbsp;&nbsp;&nbsp;&nbsp;Henstin ga posluša. Trenutak kasnije Pet ga je čuo kako diktira poruku u mikrofon, a zatim i iznenadnu gužvu među putnicima. Gotovo istog časa vrata su se ponovo otvorila i Mekenzi mu se pridružio.
<BR>&nbsp;&nbsp;&nbsp;&nbsp;&nbsp;"Mogu li da pomognem?" upita naučnik.
<BR>&nbsp;&nbsp;&nbsp;&nbsp;&nbsp;"Mislim da ne", odvrati Pet, držeći spreman aparat za gašenje. Osetio je neku čudnu obamrlost kao da se to, u stvari, nije dešavalo njemu, već je sve bilo san iz koga će se ubrzo probuditi. Možda je do sada već prekoračio granicu straha; preživljavajući jednu krizu za drugom, postao je potpuno bezosećajan. Držao se i dalje, ali više nije mogao da reaguje.
<BR>&nbsp;&nbsp;&nbsp;&nbsp;&nbsp;"Odakle to", upita Mekenzi kao komodorov eho, ponovivši pitanje na koje ovaj nije dobio odgovor i odmah postavi još jedno. "Šta se nalazi iza te pregrade?"
<BR>&nbsp;&nbsp;&nbsp;&nbsp;&nbsp;"Naša glavna zaliha energije. Dvadeset akumulatorskih ćelija."
<BR>&nbsp;&nbsp;&nbsp;&nbsp;&nbsp;"Koliko ima energije u njima?"
<BR>&nbsp;&nbsp;&nbsp;&nbsp;&nbsp;"Krenuli smo sa pet hiljada kilovat časova. Verovatno još imamo polovinu."
<BR>&nbsp;&nbsp;&nbsp;&nbsp;&nbsp;"Eto vam odgovora. Nešto prazni našu zalihu energije. Najverovatnije gori još od kada su iščupane one žice tamo gore."
<BR>&nbsp;&nbsp;&nbsp;&nbsp;&nbsp;Objašnjenje je imalo smisla, ako ni zbog čega drugog ono stoga što nije bilo drugog izvora energije na lađi. Bila je potpuno otporna na vatru, što znači da nije mogla jednostavno da se zapali. Ali u njenim energetskim ćelijama nalazilo se dovoljno električne energije da se punom brzinom kreće satima i ako se to raspe u sirovu toplotu posledice će biti katastrofalne.
<BR>&nbsp;&nbsp;&nbsp;&nbsp;&nbsp;Pa ipak, to je bilo nemoguće; takvo jedno preopterećenje bi smesta uništilo prekidače kola... osim ako se, zbog nečega, nisu zaglavili.
<BR>&nbsp;&nbsp;&nbsp;&nbsp;&nbsp;Nisu, javio je Mekenzi pošto je na brzinu proverio u vazdušnoj komori.
<BR>&nbsp;&nbsp;&nbsp;&nbsp;&nbsp;"Svi prekidači su iskočili", reče on. "Kola su mrtva kao ovčetina. Ne razumem."
<BR>&nbsp;&nbsp;&nbsp;&nbsp;&nbsp;Čak i u ovom trenutku opasnosti, Pet je morao da se osmehne. Mekenzi je bio tipični naučnik; iako mu je pretila smrtna opasnost, želeo je da sazna na koji će način umreti. Da je trebalo da izgori na lomači... što ga je možda i čekalo... pitao bi dželate; "Koju vrstu drveta koristite?"
<BR>&nbsp;&nbsp;&nbsp;&nbsp;&nbsp;Vrata se otvoriše prema unutra, propustivši Henstina koji je došao da im podnese izveštaj.
<BR>&nbsp;&nbsp;&nbsp;&nbsp;&nbsp;"Lorens kaže da će se probiti za deset minuta", obavesti ih on. "Hoće li taj zid izdržati do tada?"
<BR>&nbsp;&nbsp;&nbsp;&nbsp;&nbsp;"Sam Bog zna", odvrati Pet. "Može izdržati još čitav sat... a može se raspasti u narednih pet sekundi. Zavisi od toga kako se vatra širi."
<BR>&nbsp;&nbsp;&nbsp;&nbsp;&nbsp;"Zar ne postoje automatske sprave za borbu protiv požara u tom odeljku?"
<BR>&nbsp;&nbsp;&nbsp;&nbsp;&nbsp;"Nema potrebe za njima... ovo je nepropusna pregrada i u normalnim okolnostima s druge strane je vakuum. To je najbolje protivpožarno sredstvo koje možete zamisliti."
<BR>&nbsp;&nbsp;&nbsp;&nbsp;&nbsp;"Tako je!" povika Mekenzi. "Zar ne shvatate? Ceo odeljak je preplavljen. Kada se krov pokidao, prašina je počela da se probija unutra. Izazvala je kratak spoj u celoj električčnoj opremi."
<BR>&nbsp;&nbsp;&nbsp;&nbsp;&nbsp;Pet je znao, bez daljnjeg razglabanja, da je Mekenzi bio u pravu. Do sada su se svi odeljci u normalnim prilikama otvoreni prema svemiru sigurno napunili prašinom. Ušla je kroz polomljeni krov, tekla duž procepa između dvostrukog trupa i lagano se nagomilavala oko otvorenih šipki u odeljku za energiju. A onda je neminovno morala da nastupi pirotehnika; u prašini je bilo dovoljno meteorskog gvožđa tako da je bila dobar provodnik. Tamo unutra sve će vrcati od električnih lukova i kratkih spojeva kao da se zapalilo hiljadu električnih vatri.
<BR>&nbsp;&nbsp;&nbsp;&nbsp;&nbsp;"A da poprskamao zid vodom", primeti komodor, "da li bi to pomoglo... ili bi fiberglas od toga pukao?"
<BR>&nbsp;&nbsp;&nbsp;&nbsp;&nbsp;"Mislim da bi trebalo da probamo", odvrati Mekenzi, "ali vrlo pažljivo... ne previše odjednom." Napunio je plastičnu času... voda je već bila topla... i upitno pogledao u ostale. Pošto se niko nije protivio, poprskao je sa nekoliko kapi površinu po kojoj su se sporo javljali čirevi.
<BR>&nbsp;&nbsp;&nbsp;&nbsp;&nbsp;Smesta je prestao jer je pucanje i naduvavanje koje je usledilo bilo zastrašujuće. Bio je to preveliki rizik; da je zid bio od metala, ideja bi bila izvodljiva, ali ova plastika koja nije bila dobar provodnik samo bi se urušila pod termalnim stresom.
<BR>&nbsp;&nbsp;&nbsp;&nbsp;&nbsp;"Ovde unutra ništa ne možemo preduzeti", izjavi komodor. "Čak ni ti aparati za gašenje neće mnogo pomoći. Biće bolje da iziđemo i blokiramo ceo odeljak. Vrata će se ponašati kao protivpožarna prepreka i obezbediće nam malo dodatnog vremena."
<BR>&nbsp;&nbsp;&nbsp;&nbsp;&nbsp;Pet je oklevao. Vrućina je već bila gotovo nepodnošljiva, ali činilo mu se kukavički da se povuče. Ipak Hensenov predlog bio je i te kako razuman: ako ostane ovde dok se vatra ne probije, verovatno će se smesta ugušiti od isparenja.
<BR>&nbsp;&nbsp;&nbsp;&nbsp;&nbsp;"Tako je... hajdemo napolje", složi se on. "Da vidimo kakvu barikadu možemo podići s druge strane vrata."
<BR>&nbsp;&nbsp;&nbsp;&nbsp;&nbsp;Nije mislio da će za to imati dovoljno vremena; već je mogao da čuje, sasvim jasno, kako gori i naduvava se zid koji je zadržavao pakao.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
