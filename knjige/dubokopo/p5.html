<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kada je Frenklin prvi put video Indru Langenburg, ova je bila pokrivena krvlju sve do lakata i zaposleno je sekla utrobu deset stopa dugačke tigar-ajkule koju tek što je rasporila. Ogromna zver ležala je, bledog trbuha okrenutog naviše prema suncu, na peščanoj plaži po kojoj je Frenklin pošao na jutarnju šetnju. Debeli lanac još je vodio do kuke u njenoj čeljusti; očigledno se ulovila tokom noći, a zatim ju je oseka ostavila na suvom.
<BR>&nbsp;&nbsp;&nbsp;&nbsp;&nbsp;Frenklin je stajao na trenutak i gledao neobično kombinaciju privlačne devojke i mrtvog čudovišta, a onda je zamišljeno rekao: "Znate, ovo baš nije od one vrste stvari kakve volim da vidim pre doručka. Šta to tačno radite?"
<BR>&nbsp;&nbsp;&nbsp;&nbsp;&nbsp;Smeđe, ovalno lice veoma ozbiljnih očiju diže se prema njemu. Poput brijača oštar, stopu dugačak nož koji je stvarao takav haos nastavio je da stručno seče hrskavicu i utrobu.
<BR>&nbsp;&nbsp;&nbsp;&nbsp;&nbsp;"Pišem tezu", reče glas ozbiljan poput očiju, "o vitaminskom sadržaju ajkuline jetre. To znači da treba uloviti mnogo ajkula; ovo mi je treća ove nedelje. Da li biste hteli koji zub? Imam ih mnogo, a dobri su za suvenire."
<BR>&nbsp;&nbsp;&nbsp;&nbsp;&nbsp;Prišla je glavi zveri i ubacila nož u razjapljene čeljusti koju su držane otvorene komadom drveta. Brzi trzaj njenog ručnog zgloba i beskrajna niska smrtonosnih trouglova boje slonovače, nalik testeri načinjenoj od zuba, poče da izlazi iz usta ajkule.
<BR>&nbsp;&nbsp;&nbsp;&nbsp;&nbsp;"Ne, hvala", reče Frenklin žurno, nadajući se da je neće uvrediti. "Nemojte da vam prekidam posao."
<BR>&nbsp;&nbsp;&nbsp;&nbsp;&nbsp;Pretpostavio je da jedva da joj je dvadeseta, a susret sa nepoznatom devojkom na malom ostrvu nije ga iznenadio, jer naučnici iz istraživačke stanice nisu imali mnogo dodira sa upravom i osobljem za obuku.
<BR>&nbsp;&nbsp;&nbsp;&nbsp;&nbsp;"Vi ste ovde novi, zar ne?" upita okrvavljena devojka biolog i pljesnu ogromno parče jetre u kofu sa svim znacima zadovoljstva. "Nisam vas videla na poslednjem plesu štapskog osoblja."
<BR>&nbsp;&nbsp;&nbsp;&nbsp;&nbsp;Frenklina je pitanje razveselilo. Bilo je tako prijatno upoznati se sa nekim ko nije znao ništa o njemu i nije nagađao o njegovom prisustvu ovde. Osetio je da može da govori slobodno i bez uzdržavanja prvi put otkako je sleteo na Ostrvo Čaplje.
<BR>&nbsp;&nbsp;&nbsp;&nbsp;&nbsp;"Da - upravo sam stigao na specijalni kurs obuke. Koliko ste već ovde?"
<BR>&nbsp;&nbsp;&nbsp;&nbsp;&nbsp;Vodio je laki razgovor čisto radi zadovoljstva druženja i ona je bez sumnje to znala.
<BR>&nbsp;&nbsp;&nbsp;&nbsp;&nbsp;"Oh, oko mesec dana", reče ona nemarno. Začu se novi sluzavi, štrcavi zvuk iz vedra koje je sada bilo gotovo puno. "Ovde sam došla sa univerziteta u Majamiju."
<BR>&nbsp;&nbsp;&nbsp;&nbsp;&nbsp;"Znači, Amerikanka?" upita Frenklin. Devojka ozbiljno odgovori: "Ne; predaci su mi Holanđani, Burmanci i Škoti u otprilike podjednakim razmerama. Čisto da bi stvari bile malo složenije, rođena sam u Japanu."
<BR>&nbsp;&nbsp;&nbsp;&nbsp;&nbsp;Frenklin se pitao da li to ona zbija šalu sa njim, ali nije bilo ni traga pretvaranja u njenom izrazu. Izgledala je kao stvarno fino dete, pomisli on, ali nije mogao da ostane tu i razgovara čitav dan. Imao je samo četrdeset minuta za doručak, a čas u podmorskoj navigaciji počinjao mu je u devet.
<BR>&nbsp;&nbsp;&nbsp;&nbsp;&nbsp;Nije više razmišljao o susretu, jer neprekidno je sretao nova lica kako mu se krug poznanika širio. Ubrzani kurs koji je pohađao nije mu davao mnogo vremena za društveni život i na tome je bio zahvalan. Um mu je ponovo bio u potpunosti zaokupljen; primio je breme sa lakoćom koja ga je istovremeno iznenadila i oduševila. Možda su oni koji su ga poslali ovamo bolje znali šta rade nego što je on ponekad pomišljao.
<BR>&nbsp;&nbsp;&nbsp;&nbsp;&nbsp;Sve empirijsko znanje - statistika, činjenični podaci, pojedinosti administracije - više ili manje bezbolno su upumpavani u Frenklina dok je bio pod blagom hipnozom. Produžena razdoblja propitivanja, kada ga je ispitivala traka koja je kasnije popunjavala tačne odgovore, potvrđivala su da se podatak zaista primio i da nije, kao što se ponekad dešavalo, proleteo kroz um, ne ostavivši nikakav trajni otisak.
<BR>&nbsp;&nbsp;&nbsp;&nbsp;&nbsp;Don Barli nije imao ništa sa tom stranom Frenklinove obuke, ali, na svoje žaljenje, nije imao priliku da se opusti dok su se za Frenklina starali negde drugde. Glavni instruktor sa radošću je dograbio tu priliku da ponovo upregne Dona i 'upitao' je, uz mnogo takta i šarma, da li bi Don, kada mu druge dužnosti to budu dozvoljavale, možda blagoizvoleo da predaje na tri kursa koja su se trenutno držala na ostrvu. Nadvladan višim činom i boljim manevrisanjem, Don nije imao izbora nego da pristane sa onoliko dobrog raspoloženja koliko je to bilo moguće. Ceo zadatak, počelo je da izgleda, neće ispasti onakav izlet kakvom se nadao.
<BR>&nbsp;&nbsp;&nbsp;&nbsp;&nbsp;Ali u jednom pogledu njegovi najgori strahovi nisu se ostvarili. Uopšte nije bilo teško izaći nakraj sa Frenklinom, sve dok se čovek u potpunosti klonio njegovih ličnih stvari. Bio je veoma inteligentan i očevidno je imao tehničko obrazovanje koje je u nekim pogledima bilo bolja od Donovog. Retko je bilo potrebno da mu nešto objašnjava više od jednom i znatno pre nego što su došli do stepena da ga isprobaju na sintetičkim mašinama za obuku, Don je video da mu učenik ima sve kvalitete dobrog pilota. Bio je veštih ruku, reagovao je brzo i tačno i imao je ono neodredivo držanje koje razlikuje prvoklasnog pilota od naprosto sposobnog.
<BR>&nbsp;&nbsp;&nbsp;&nbsp;&nbsp;Pa ipak, Don je znao da samo upućenost i veština nisu dovoljni. Još nešto je bilo potrebno, a nije bilo načina da odredi da li Frenklin to poseduje. Sve dok Don ne bude u prilici da mu posmatra reakcije kada ovaj bude tonuo u dubine mora, neće znati da li mu je čitav napor išta vredeo.
<BR>&nbsp;&nbsp;&nbsp;&nbsp;&nbsp;Bilo je toliko toga što je Franklin trebalo da nauči da je izgledalo nemoguće da to iko može upiti u dva meseca, kao što je zahtevao program. Samom Donu bilo je potrebno normalnih šest meseci i donekle ga je nervirala pretpostavka da iko drugi to može učiniti za trećinu tog vremena, čak i uz posebni trening koji mu je pružao. Već samo za učenje mašinske strane posla - rasporeda i konstrukcije različitih klasa podmornica - bilo je potrebno najmanje dva meseca, čak i uz najbolja pomagala za učenje. Pa ipak, istovremeno je morao da podučava Frenklina načelima pomorstva i podvodne navigacije, osnovama okeanografije, podmorničkom signaliziranju i komunikacijama, kao i srazmernoj količini ihtiologije, pomorske psihologije i, razume se, cetologije. Sve do sada Frenklin nije nikada ni video kita, živog ili mrtvog, i taj prvi susret bio je nešto što je Barli jedva čekao. U takvim trenucima moglo se saznati sve što je potrebno o čovekovoj podesnosti za ovaj posao.
<BR>&nbsp;&nbsp;&nbsp;&nbsp;&nbsp;Dve nedelje su naporno radili zajedno pre nego što je Don prvi put odveo Frenklina pod vodu. Do tog trenutka uspostavili su neobičan odnos koji je istovremeno bio prijateljski i na odstojanju. Iako su davno prestali da zovu jedan drugog po prezimenu, 'Don' i 'Volt' bilo je najdalje što im je prisnost išla. Barli i dalje nije znao baš ništa o Frenklinovoj prošlosti, iako je razvio popriličan broj teorija. Ona koja mu se najviše dopadala bila je da mu je učenik bio izuzetno sposoban kriminalac koji se rehabilitovao posle potpune terapije. Pitao se da li je Frenklin ubica, što je bila zanimljiva pomisao, i napola se nadao da je ta uzbudljiva hipoteza istinita.
<BR>&nbsp;&nbsp;&nbsp;&nbsp;&nbsp;Frenklin više nije ispoljavao nijednu od očiglednih neobičnosti koje je otkrio tokom njihovog prvog susreta, iako je bez sumnje bio nervozniji i napetiji od proseka. Budući da je to isto bilo slučaj i sa mnogim najboljim čuvarima, Don se nije brinuo. Čak i njegova radoznalost za Frenklinovu prošlost donekle je splasnula, jer bio je daleko prezauzet da se brine oko nje. Naučio je da bude strpljiv kada izbora nije bilo i nije sumnjao da će pre ili kasnije otkriti čitavu priču. Jednom ili dvaput, bio je gotovo siguran, Frenklin se našao na ivici ispovedanja, ali onda se ponovo povukao. Svaki put Don se pretvarao da se ništa nije dogodilo i nastavljali su stari odnos na odstojanju.
<BR>
<BR>&nbsp;&nbsp;&nbsp;&nbsp;&nbsp;Bilo je vedro jutro i samo se lagano talasanje kretalo po licu mora dok su koračali dugačkim kejom koji se pružao ivicom grebena od zapadnog kraja ostrva. Plima je nadošla, ali iako je ravan grebena ležala u potpunosti pod vodom, ogromna koralna zaravan nigde nije stajala više od pet ili šest stopa ispod površine i svaka pojedinost bila joj je jasno vidljiva kroz kristalnu vodu. Ni Frenklin ni Barli nisu uputili više od nekoliko pogleda na prirodni akvarijum nad kojim su koračali. Obojici je bio i previše poznat i znali su da prave lepote i čudesa grebena počivaju u dubljim vodama, dalje prema otvorenom moru.
<BR>&nbsp;&nbsp;&nbsp;&nbsp;&nbsp;Dve stotine jardi od ostrva, koralni predeo naglo se spuštao u dubine, ali kej se nastavljao na višim stubovima sve dok se ne bi završio malom skupinom nastambi i kancelarija. Napravljen je hrabar i prilično uspešan pokušaj da se izbegnu prljavština i nered obično nerazdvojni od dokova i pristaništa; čak su i kranovi bili načinjeni tako da ne vređaju pogled. Jedan od uslova pod kojim je vlada Kvinslenda uz oklevanje iznajmila Jarčevu grupu Svetskoj organizaciji za hranu bio je da se lepota ostrva ne sme ugroziti. U celini, taj deo ugovora dobro je poštovan.
<BR>&nbsp;&nbsp;&nbsp;&nbsp;&nbsp;"Zatražio sam dva torpeda iz garaže", reče Barli dok su koračali niz stepenište na kraju keja i prolazili kroz dvostruka vrata prostrane vazdušne komore. Frenklinove uši načiniše neprijatno 'klik' dok su se prilagođavale povećanom pritisku; pretpostavio je da se sada nalazi dvadeset stopa ispod nivoa vode. Oko njega je bila blistavo osvetljena prostorija krcata različitim vrstama podvodne opreme, od pojedinačnih aparata za disanje do složenih pogonskih naprava. Dva torpeda koje je naručio Don ležala su na postoljima na kosoj rampi koja se spuštala prema mirnoj vodi na daljem kraju prostorije. Bili su obojeni jarkožutom bojom, rezervisanom za opremu za obuku, a Don ih pogleda donekle nezadovoljno.
<BR>&nbsp;&nbsp;&nbsp;&nbsp;&nbsp;"Ima već nekoliko godina kako sam koristio takve stvar", reče on Frenklinu. "Verovatno ćeš biti bolji od mene. Kada se pokvasim, volim da sam vodim računa o sebi."
<BR>&nbsp;&nbsp;&nbsp;&nbsp;&nbsp;Skinuli su se do plivačkih odela i pulovera, a onda su pričvrstili nosače opreme za disanje. Don podiže mali, ali iznenađujuće teški plastični cilindar i pruži ga Frenklinu.
<BR>&nbsp;&nbsp;&nbsp;&nbsp;&nbsp;"Ovo su one stvarčice pod visokim pritiskom o kojima sam ti govorio", reče on. "Napumpane su na hiljadu atmosfera, tako da je vazduh u njima gušći od vode. Zbog toga imaju plovke na oba kraja da ih drže na neutralnom. Automatsko podešavanje prilično je dobro; dok prazniš vazduh, rezervoari se polako pune vodom tako da ti cilindar ostaje otprilike bez težine. Inače bi izleteo na površinu kao zapušač iz boce, hteo ti to ili ne."
<BR>&nbsp;&nbsp;&nbsp;&nbsp;&nbsp;Pogledao je merače pritiska na rezervoarima i zadovoljno klimnuo.
<BR>&nbsp;&nbsp;&nbsp;&nbsp;&nbsp;"Gotovo su dopola napunjeni", reče on. "To je daleko više nego što nam je potrebno. Možeš da ostaneš dole čitav dan sa jednim ovakvim rezervoarom kada je stvarno napumpan, a mi nećemo otići na duže od jedan sat."
<BR>&nbsp;&nbsp;&nbsp;&nbsp;&nbsp;Podesili su nove maske za čitavo lice koje su već proverene na curenje i udobno prijanjanje. Dok su na stanici, one će im biti lična svojina u istoj meri u kojoj i četkice za zube, jer nije bilo dva čoveka sa licem potpuno istog oblika, a čak i najmanje curenje moglo je biti katastrofalno.
<BR>&nbsp;&nbsp;&nbsp;&nbsp;&nbsp;Kada su proverili zalihe vazduha i kratkodometne podvodne radio-uređaje, legli su gotovo vodoravno na tanka torpeda, glava spuštenih iza niskih, providnih štitova koji će ih štititi od naleta vode što će promicati oko njih brzinama do trideset čvorova na sat. Frenklin udobno namesti noge u uzengije, opipa nožnim prstima komande gasa i okretanja mlaza unatrag. Mala upravljačka palica koja mu je dozvoljavala da 'leti' torpedom kao avionom bila mu je upravo ispred lica, na središtu instrument table. Osim nekoliko prekidača, kompasa i brojčanika koji su pokazivali brzinu, dubinu i napunjenost akumulatora, nije bilo drugih komandi.
<BR>&nbsp;&nbsp;&nbsp;&nbsp;&nbsp;Don dade Frenklinu poslednja uputstva, koja su se završavala rečima: "Drži se dvadesetak stopa sa moje desne strane, tako da te vidim sve vreme. Ukoliko išta pođe kako ne treba i budeš prisiljen da napustiš torp, za ime sveta priseti se da ugasiš motor. Ne želimo da počne da jurca po čitavom grebenu. Sve u redu?"
<BR>&nbsp;&nbsp;&nbsp;&nbsp;&nbsp;"Jeste - spreman sam", odgovori Frenklin u mali mikrofon.
<BR>&nbsp;&nbsp;&nbsp;&nbsp;&nbsp;"U redu - polazimo."
<BR>&nbsp;&nbsp;&nbsp;&nbsp;&nbsp;Dva torpeda sa lakoćom skliznuše niz rampu i voda se diže nad glavama dvojice ronilaca. To nije bilo novo iskustvo za Frenklina; poput većine ljudi na svetu, povremeno se oprobavao u ronjenju i ponekad je koristio masku za disanje tek da vidi kako to izgleda. Nije osećao ništa osim prijatnog iščekivanja kada je mala turbina počela da se okreće ispod i kada su zidovi potopljene odaje polako skliznuli pokraj njega.
<BR>&nbsp;&nbsp;&nbsp;&nbsp;&nbsp;Svetlost oko njega pojača se kada su izbili na otvoreno i izvukli se između stubova keja. Vidljivost nije bila odveć dobra - najviše trideset stopa - ali popravljaće se kada dođu u dublju vodu. Don okrenu torpedo pod pravim uglom na ivicu grebena i pođe prema otvorenom moru brzinom od lenjih pet čvorova na sat.
<BR>&nbsp;&nbsp;&nbsp;&nbsp;&nbsp;"Najveća opasnost sa ovim igračkama", reče Donov glas iz malog zvučnika pokraj Frenklinovog uha, "jeste da pođeš prebrzo i naletiš na nešto. Treba mnogo iskustva da bi se procenila podvodna vidljivost. Vidiš na šta sam mislio?"
<BR>&nbsp;&nbsp;&nbsp;&nbsp;&nbsp;On oštro skrenu da bi izbegao ogromnu masu korala koja se iznenada pojavila pred njima. Ako je demonstracija bila planirana, pomisli Frenklin, Don je divno odmerio vreme. Dok je živa planina promicala kraj njih na razdaljini od ne više od deset stopa, on opazi bezbroj blistavo obojenih riba koje su piljile u njega očevidno bez imalo brige. Do tog vremena, pretpostavio je on, mora biti da su se toliko navikle na torpeda i podmornice da ih ovi uopšte nisu uzbuđivali. A pošto je čitava oblast bila pod oštrom paskom, nije bilo razloga da se plaše čoveka.
<BR>&nbsp;&nbsp;&nbsp;&nbsp;&nbsp;Nekoliko minuta pri brzini krstarenja izvelo ih je u otvorene vode kanala između ostrva i susednih grebena. Sada su imali prostora za manevrisanje i Frenklin je sledio mentora u nizu okreta, petlji i velikih podmorničkih zaokreta u kojima se ubrzo beznadežno izgubio. Ponekad bi jurnuli prema morskom dnu, stotinu metara niže, a onda bi izbili na površinu poput riba-poletuša da bi proverili položaj. Sve vreme Don je pružao tekući komentar, isprekidan pitanjima smišljenim tako da vidi kako Frenklin reaguje na vožnju.
<BR>&nbsp;&nbsp;&nbsp;&nbsp;&nbsp;Bilo je to jedno od najuzbudljivijih iskustava koja je ikada doživeo. Voda je ovde u kanalu bila mnogo bistrija i moglo se videti na gotovo stotinu stopa. Jednom su uleteli u veliko jato bonita koje su obrazovale radoznalu pratnju sve dok Don nije povećao brzinu i ostavio ih za sobom. Nisu videli ajkule, kao što je Frenklin napola očekivao, i on pomenu Donu njihovo odsustvo.
<BR>&nbsp;&nbsp;&nbsp;&nbsp;&nbsp;"Nećeš ih videti mnogo dok jašeš na torpu", odvrati ovaj. "Plaši ih buka mlaznica. Ukoliko želiš da se sretneš sa lokalnim ajkulama, moraćeš da doplivaš na staromodni način - ili da isključiš motor i sačekaš da dođu da te potraže."
<BR>&nbsp;&nbsp;&nbsp;&nbsp;&nbsp;Neka tamna masa stade da se nerazgovetno uzdiže sa morskog dna i oni smanjiše brzinu na blago plutanje dok su se primicali malom nizu koralnih bregova visokih dvadeset ili trdeset stopa.
<BR>&nbsp;&nbsp;&nbsp;&nbsp;&nbsp;"Ovde živi moj stari prijatelj", reče Don. "Pitam se da li je kod kuće? Ima otprilike četiri godine otkako sam ga video poslednji put, ali to njemu neće izgledati mnogo. Tu je već nekoliko vekova."
<BR>&nbsp;&nbsp;&nbsp;&nbsp;&nbsp;Sada su obilazili ivicu ogromne pečurke od korala prekrivene zelenom bojom, a Frenklin zaviri u senke ispod nje. Tu je bilo nekoliko većih stenovitih gromada i nekoliko skladnih riba-anđela koje su gotovo nestale kada su im se okrenule postrance. Ali nije video ništa više što bi opravdalo Barlijevo zanimanje.
<BR>&nbsp;&nbsp;&nbsp;&nbsp;&nbsp;Bilo je vrlo uznemirujuće kada je jedna od kamenih gromada počela da se kreće, na sreću ne u njegovom smeru. Najveća riba koju je ikada video - bila je dugačka gotovo koliko i torpedo i mnogo deblja - piljila je u njega velikim, izbuljenim očima. Ona iznenada otvori čeljust u opako zevanje i Frenklin se oseti kao Jona na vrhuncu svoje karijere. Bacio je pogled na krupne, naduvene usne koje su okruživale iznenađujuće sitne zube; onda se ogromne čeljusti ponovo sklopiše i on gotovo da oseti nalet pri tom izbačene vode.
<BR>&nbsp;&nbsp;&nbsp;&nbsp;&nbsp;Dona kao da je oraspoložio susret, koji mu je očigledno vratio sećanja na dane njegove sopstvene obuke na tom mestu.
<BR>&nbsp;&nbsp;&nbsp;&nbsp;&nbsp;"Pa, baš je lepo ponovo videti matorog žvalavka! Nije li lepotan? Sedamsto pedeset funti u najmanju ruku! U stanju smo da ga prepoznamo prema fotografijama snimanim još pre osamdeset godina, a tada nije bio mnogo manji. Pravo čudo da je pobegao podvodnim ribolovcima pre nego što je ova oblast pretvorena u rezervat."
<BR>&nbsp;&nbsp;&nbsp;&nbsp;&nbsp;"Pomislio bih", reče Frenklin, "da je pravo čudo što su podvodni robolovci pobegli njemu."
<BR>&nbsp;&nbsp;&nbsp;&nbsp;&nbsp;"Oh, nije on stvarno opasan. Kraje gutaju samo one stvari koje su u stanju da progutaju cele - ti luckasti zubići nisu baš dobri da njima grizu. A odrastao čovek bio bi malo previše za njega. Daj mu za to još jedan vek."
<BR>&nbsp;&nbsp;&nbsp;&nbsp;&nbsp;Napustili su ogromnu kraju koja je i dalje patrolirala pred ulazom u svoju pećinu i produžili ivicom grebena. Sledećih deset minuta nisu videli ništa zanimljivo izuzev krupne raže koja je ležala na dnu, da bi uzletela uz uzbuđeno mlataranje krilima čim su joj se približili. Dok je letela u daljinu, delovala je kao đavolski precizna replika aviona sa delta krilima koji su vladali vazduhom ne tako davno, pre šezdeet ili sedamdeset godina. Bilo je neobično, pomisli Frenklin, kako je priroda predvidela toliko čovekovih izuma - na primer, tačni oblik vozila na kome je sad jahao, pa čak i mlazno načelo na osnovu koga se kretao.
<BR>&nbsp;&nbsp;&nbsp;&nbsp;&nbsp;"Napraviću krug oko grebena", reče Don. "Biće nam potrebno oko četrdeset minuta da stignemo kući. Je li sve u redu sa tobom?"
<BR>&nbsp;&nbsp;&nbsp;&nbsp;&nbsp;"Dobro sam."
<BR>&nbsp;&nbsp;&nbsp;&nbsp;&nbsp;"Nema problema sa ušima?"
<BR>&nbsp;&nbsp;&nbsp;&nbsp;&nbsp;"Levo uho me je najpre malo mučilo, ali izgleda da se sada pritisak izjednačio."
<BR>&nbsp;&nbsp;&nbsp;&nbsp;&nbsp;"U redu - idemo. Sledi me na malo većoj visini i pozadi, tako da te vidim u retrovizoru. Stalno sam se plašio da ne naletim na tebe dok si mi bio zdesna."
<BR>&nbsp;&nbsp;&nbsp;&nbsp;&nbsp;U novom poretku, terali su prema istoku brzinom od ravnomernih deset čvorova na sat, sledeći nepravilnu liniju grebena. Don je bio sasvim zadovoljan pohodom; Frenklin se, izgleda, pod vodom osećao savršeno kod kuće - iako čovek nije mogao biti siguran u to sve dok ne vidi kako bi se suočio sa vanrednim stanjem. To će biti deo sledeće lekcije; Frenklin to još nije znao, ali vanredno stanje bilo mu je već pripremljeno.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
