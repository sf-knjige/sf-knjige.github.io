<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;U prvom šoku zapanjenog iznenađenja, Indra je samo budalasto sedela zagledana u Frenklina dok je ovaj puzao po pesku i plakao poput deteta slomljenog srca. Onda joj samilost i zdrav razum rekoše šta da učini; brzo mu je prišla i obgrlila mu drhtava ramena.
<BR>&nbsp;&nbsp;&nbsp;&nbsp;&nbsp;"Voltere!" viknula je. "Sve je u redu - ničeg ne treba da se plašiš!"
<BR>&nbsp;&nbsp;&nbsp;&nbsp;&nbsp;Reči su joj delovale ravno i glupo još dok ih je izgovarala, ali bile su najbolje što je imala da ponudi. Frenklin kao da je nije čuo; i dalje je nekontrolisano drhtao, i dalje pokušavajući da obgrli drvo sa očajničkom odlučnošću. Bilo je tužno videti čoveka svedenog na takvo stanje očajničkog straha, toliko lišenog sveg dostojanstva i ponosa. Dok je Indra čučala iznad njega, ona shvati da je između jecaja dozivao ime - i čak i u takvom trenutku nije mogla da potisne ubod ljubomore. Jer bilo je to ime žene; ponovo i ponovo, glasom toliko tihim da je bio jedva čujan, Frenklin je šaptao: "Irena!" - a onda bi se zgrčio u novom naletu plača.
<BR>&nbsp;&nbsp;&nbsp;&nbsp;&nbsp;Bilo je to nešto što je prevazilazilo Indrino površno poznavanje medicine. Oklevala je na trenutak, a onda je pojurila do katamarana i otvorila njegov komplet za prvu pomoć. Ovaj je sadržavao bočicu moćnih kapsula protiv bola, upadljivo označenih sa UZIMATI SAMO PO JEDNU i uz nešto teškoća uspe da silom ugura jednu u Frenklinova usta. Onda ga je držala u naručju dok su se drhtaji postepeno smanjivali, a silovitost napada nestajala.
<BR>&nbsp;&nbsp;&nbsp;&nbsp;&nbsp;Teško je povući ma kakvu crtu između saosećanja i ljubavi. Ukoliko takva podela postoji, Indra ju je prešla tokom tog nemog bdenja. Frenklinov gubitak muškosti nije je izgledao odvratan; shvatila je da u prošlosti mora da mu se dogodilo nešto zaista užasno što ga je dovelo u takvo stanje. Šta god to bilo, njena budućnost neće biti potpuna ukoliko mu ne bude pomogla da se bori protiv toga.
<BR>&nbsp;&nbsp;&nbsp;&nbsp;&nbsp;Frenklin se najzad utiša, iako je očigledno još bio pri svesti. Nije se opirao kada ga je okrenula tako da mu lice više nije bilo napola zariveno u pesak, a i popustio je mahniti stisak na drvetu. Ali oči su mu bile prazne, a usta su mu se i dalje nemo micala, iako iz njih nisu izlazile reči.
<BR>&nbsp;&nbsp;&nbsp;&nbsp;&nbsp;"Idemo kući", prošapta Indra, kao da umiruje preplašeno dete. "Hajde - sada je sve u redu."
<BR>&nbsp;&nbsp;&nbsp;&nbsp;&nbsp;Pomogla mu je da se digne na noge i on ustade bez otpora. Čak joj je i pomagao, na mehanički način, da zapakuje opremu i da odgurne katamaran sa plaže. Ponovo je delovao gotovo normalno, osim što nije hteo da govori, dok mu je u očima bila tuga od koje se Indrino srce cepalo.
<BR>&nbsp;&nbsp;&nbsp;&nbsp;&nbsp;Napustili su ostrvo razapetog jedra i uključenog motora, jer je Indra bila rešena da ne gube vreme. Čak ni tada nije joj palo na pamet da bi mogla da bude u ličnoj opasnosti, udaljena toliko milja od bilo kakve pomoći, sa čovekom koji je možda bio lud. Jedino se brinula da vrati Frenklina do medicinske pomoći što brže može.
<BR>&nbsp;&nbsp;&nbsp;&nbsp;&nbsp;Svetlo je brzo nestajalo; Sunce je već dotaklo obzorje i tama se prikupljala na istoku. Svetionici na kopnu i po okolnim ostrvima počeše, jedan po jedan, da oživljavaju. A blistavija od ijednog od njih, tamo na zapadu počivala je Venera, koja je nekako izazvala čitavu nevolju...
<BR>&nbsp;&nbsp;&nbsp;&nbsp;&nbsp;Frenklin najzad prozbori; reči su mu bile napregnute ali savršeno razumne.
<BR>&nbsp;&nbsp;&nbsp;&nbsp;&nbsp;"Veoma mi je žao zbog ovoga, Indra", reče on. "Bojim se da sam ti pokvario putovanje."
<BR>&nbsp;&nbsp;&nbsp;&nbsp;&nbsp;"Nemoj da si lud", odgovori ona. "Nije bila tvoja greška. Samo polako - ne govori osim ukoliko to ne želiš." On se povuče u ćutanje i nije govorio tokom ostatka puta. Kada je Indra posegla da ga ponovo uhvati za ruku, on se ukoči odbrambeno na način koji je govorio, iako je nije, zapravo, odbacio, da bi više voleo kada takvog dodira ne bi bilo. Osetila se povređeno, ali poslušala je neizgovoreni zahtev. U svakom slučaju, bila je dovoljno zauzeta odabiranjem svetionika dok se bavila nezgodnim provlačenjem između grebenova.
<BR>&nbsp;&nbsp;&nbsp;&nbsp;&nbsp;Nije nameravala da se toliko zadrže, iako je izlazeći Mesec sada preplavljao more svetlošću. Vetar je postao svežiji, a prebliski talasi koji su se razbijali oko grebena Vistari pojavljivali su se i nestajali u smrtonosnoj liniji svetlucave, sablasne beline. Držala ih je na jednom oku, a drugim je pazila na žmirkavi svetionik koji je označavao kraj Čapljinog pristaništa. Sve dok nije ugledala samo pristanište i nije uspela da razazna pojedinosti ostrva, nije bila u stanju da se opusti i opet posveti pažnju Frenklinu.
<BR>&nbsp;&nbsp;&nbsp;&nbsp;&nbsp;Delovao je ponovo gotovo normalno kada su usidrili katamaran i peške pošli do laboratorije. Indra nije mogla da mu vidi izraz, jer na tom delu plaže nije bilo osvetljenja, a palme su zaklanjale Mesec. Koliko je mogla da odredi, glas mu je bio u potpunosti kontrolisan kada joj je poželeo laku noć.
<BR>&nbsp;&nbsp;&nbsp;&nbsp;&nbsp;"Hvala ti za sve, Indra. Niko ne bi učinio više."
<BR>&nbsp;&nbsp;&nbsp;&nbsp;&nbsp;"Daj da te odmah odvedem do dr Majersa. Moraš da ga vidiš."
<BR>&nbsp;&nbsp;&nbsp;&nbsp;&nbsp;"Ne - on ništa ne bi mogao da učini. Sada sam sasvim dobro - to se više neće ponoviti."
<BR>&nbsp;&nbsp;&nbsp;&nbsp;&nbsp;"Ipak mislim da treba da ga vidiš. Odvešću te u sobu, a onda idem da ga pozovem."
<BR>&nbsp;&nbsp;&nbsp;&nbsp;&nbsp;Frenklin silovito zavrte glavom.
<BR>&nbsp;&nbsp;&nbsp;&nbsp;&nbsp;"To nikako ne želim da uradiš. Obećaj mi da ga nećeš zvati."
<BR>&nbsp;&nbsp;&nbsp;&nbsp;&nbsp;Ozbiljno zabrinuta, Indra poče da se raspravlja sa svojom savešću. Najpametnije bi bilo da mu da obećanje - i da ga prekrši. Pa ipak, ukoliko to uradi, Frenklin joj možda nikada neće oprostiti. Na kraju je napravila kompromis.
<BR>&nbsp;&nbsp;&nbsp;&nbsp;&nbsp;"Hoćeš li ti sam poći da ga vidiš, ako ne puštaš da te ja odvedem?"
<BR>&nbsp;&nbsp;&nbsp;&nbsp;&nbsp;Frenklin je oklevao pre odgovora. Izgledalo mu je sramno da reči rastanka sa devojkom koju je možda voleo budu laž. Ali u drogiranoj smirenosti koja ga je sada zahvatila znao je šta mora da učini.
<BR>&nbsp;&nbsp;&nbsp;&nbsp;&nbsp;"Pozvaću ga ujutro - i ponovo hvala." Onda se odvojio, uz silovitu konačnost, pre nego što je Indra stigla da ga još ispituje.
<BR>&nbsp;&nbsp;&nbsp;&nbsp;&nbsp;Gledala ga je kako nestaje u tami, stazom koja je vodila do odeljenja za obuku i upravu. Sreća i bojazan borile su joj se za dušu - sreća zbog toga što je našla ljubav, bojazan zbog toga što su ovu ugrožavale sile koje nije razumela. Bojazan se razluči u jedan jedini uporni strah: da li je trebalo da zahteva, čak i protiv njegove volje, da Frenklin smesta vidi dr Majersa?
<BR>&nbsp;&nbsp;&nbsp;&nbsp;&nbsp;Ne bi nimalo sumnjala u odgovor da je videla kako Frenklin zaokreće kroz mesečinom osvetljenu šumu i probija se, poput mesečara, prema doku sa koga je počeo sva putovanja pod more.
<BR>&nbsp;&nbsp;&nbsp;&nbsp;&nbsp;Racionalni deo njegovog uma sada je bio samo pasivna alatka njegovih osećanja, a ova su bila okrenuta jednom jedinom naumu. Bio je previše povređen da bi razum sada upravljao njime; poput ranjene životinje, nije mislio ni na šta drugo osim na to kako da ublaži bol. Tražio je jedino mesto na kome je bar nakratko našao smirenost i zadovoljstvo.
<BR>&nbsp;&nbsp;&nbsp;&nbsp;&nbsp;Pristanište je bilo napušteno kada je pošao na dugi, samotni hod do ivice grebena. Dole, u podmorničkom hangaru, dvadeset stopa ispod nivoa vode, obavio je konačne pripreme sa isto onoliko pažnje kao uvek na mnogim ranijim putovanjima. On iskusi prolazni osećaj krivice što oštećuje biro za prilično dragocenu opremu i još vrednije vreme obuke; ali nije bila njegova greška što nije imao drugog izbora.
<BR>&nbsp;&nbsp;&nbsp;&nbsp;&nbsp;Veoma tiho, torpedo kliznu ispod podvodnog svoda i uputi se prema otvorenom moru. Bilo je to prvi put da Frenklin izlazi noću; samo potpuno zatvorene podmornice radile su posle mraka, jer noćna navigacija donosila je opasnosti sa kojima je bilo budalasto suočiti se nezaštićen. To je bila najmanja Frenklinova briga dok je podešavao kurs koga se toliko dobro sećao i polazio u kanal koji će ga odvesti u more.
<BR>&nbsp;&nbsp;&nbsp;&nbsp;&nbsp;Deo bola, ali nimalo odlučnosti, nestade mu iz uma. Ovde je pripadao; ovde je našao sreću. Ovde će naći zaborav.
<BR>&nbsp;&nbsp;&nbsp;&nbsp;&nbsp;Bio je u svetu ponoćnog plavetnila koje je bleda mesečina mogla da osvetli tek sasvim slabašno. Oko njega, neobična obličja kretala su se poput fosforescentnih sablasti, kako je stvorenja grebena privlačio ili terao zvuk njegovog prolaska. Ispod njega, poput običnih senki u dubljoj tami, video je koralne bregove i doline koje je toliko zavoleo. Uz mirenje sa sudbinom koje je prevazilazilo tugu, on im svima požele zbogom.
<BR>&nbsp;&nbsp;&nbsp;&nbsp;&nbsp;Nije vredelo oklevati, sada kada mu je sudbina bila jasna. On pritisnu gas do kraja i torpedo poskoči napred poput mamuznutog konja. Ostrva Velike prepreke brzo su ostajala iza njega, a on se kretao prema Pacifiku brzinom koju nije moglo dostići nijedno morsko stvorenje.
<BR>&nbsp;&nbsp;&nbsp;&nbsp;&nbsp;Samo jednom je digao pogled prema svetu koji je napustio. Voda je bila neverovatno bistra i stotinu stopa nad glavom video je srebrni trag meseca po moru, kakav je pre njega imalo priliku da vidi tek malo ljudi. Čak je mogao da razabere i magličastu, razigranu mrlju svetlosti koja je bila sam Mesec, prelomljen na površini vode, iako bi se ponekad zaledio, kada bi pokretni talasi doveli do trenutka mira, u savršenu sliku bez ijedne greške.
<BR>&nbsp;&nbsp;&nbsp;&nbsp;&nbsp;Jednom je vrlo velika ajkula - najveća koju je ikada video - pokušala da ga sledi. Krupna, zaobljena senka, ostavljajući fosforescentni trag, odjednom se pojavila gotovo pravo ispred njega, a on nije ni pokušavao da je izbegne. Kada ova promače pored njega, on na trenutak opazi neljudsko, zapiljeno oko, proreze škrga i neizbežnu pratnju riba-pilot i remora. Kada se osvrnuo, ajkula ga je sledila - da li potaknuta radoznalošću, seksom ili glađu, niti je znao, niti je za to mario. Ostala je na vidiku skoro pun minut pre nego što ju je njegova nadmoćna brzina ostavila pozadi. Nikada ranije nije naišao na ajkulu koja bi reagovala na taj način; obično bi ih prestravio upozoravajući vrisak turbine. Ali zakoni koji su vladali na grebenu tokom dana nisu bili oni koji su prevladavali u časovima tame.
<BR>&nbsp;&nbsp;&nbsp;&nbsp;&nbsp;Hitao je kroz prozračnu noć koja je pokrivala polovinu sveta, pognut iza zakrivljenog štita za odbranu pred uzburkanim vodama koje je stvarao u žurbi da stigne na otvoreno more. Čak i sada, upravljao je svom starom veštinom i tačnošću; nepogrešivo je znao gde je, kada će tačno stići do odredišta - i koliko su duboke vode u koje je sada zalazio. Kroz nekoliko minuta, morsko dno počeće oštro da se naginje i on će morati da kaže poslednje zbogom grebenu.
<BR>&nbsp;&nbsp;&nbsp;&nbsp;&nbsp;Neprimetno je nagao nos torpeda prema dubinama i istovremeno smanjio brzinu na četvrtinu. Ludačko, urlajuće hitanje vode namah se prekide; blago je klizio niz dugu, nevidljivu padinu čiji kraj nikada neće videti.
<BR>&nbsp;&nbsp;&nbsp;&nbsp;&nbsp;Polako, bleda i filtrirana mesečina poče da nestaje kako je sloj vode postajao deblji nad njim. Namerno je izbegavao da gleda na osvetljeni brojčanik dubinomera, izbegavao sve misli o hvatima koji su mu sada počivali nad glavom. Mogao je da oseti kako mu se pritisak na telu povećava iz minuta u minut, ali to nije bilo ni najmanje neprijatno. Zapravo, poželeo mu je dobrodošlicu; predavao se, dobrovoljno žrtvovao, zagrljaju velike majke života.
<BR>&nbsp;&nbsp;&nbsp;&nbsp;&nbsp;Tama je sada bila potpuna. Bio je sam i putovao kroz noć čudnovatiju i opipljiviju od ijedne koja se mogla naći na kopnu. S vremena na vreme video je, na neodredivom rastojanju pred sobom, sićušne eksplozije svetlosti dok su neznana stvorenja otvorenog mora išla za svojim tajanstvenim poslovima. Ponekad bi se ukazala čitava kratkotrajna galaksija, koja bi posle nekoliko sekundi umrla; možda ni ona druga galaksija, reče on sebi, nije bila ništa dugotrajnija, ništa veće važnosti, gledana spram večnosti.
<BR>&nbsp;&nbsp;&nbsp;&nbsp;&nbsp;San azotne narkoze prepun snova sada ga je gotovo zahvatio; nijedno ljudsko biće opremljeno samo opremom za disanje sa vazduhom pod pritiskom nikada nije moglo otići toliko duboko i vratiti se da ispriča o tome. Disao je vazduh pod pritiskom više od dvadeset puta većim od normalnog, a torpedo se i dalje zabijao u neosvetljene dubine. Sve odgovornosti, sva žaljenja, svi strahovi sprani su mu sa uma blaženom razdraganošću koja mu je osvajala svaki nivo svesti.
<BR>&nbsp;&nbsp;&nbsp;&nbsp;&nbsp;Pa ipak, na samom kraju, postojalo je jedno kajanje. On oseti blagu tugu punu čežnje zbog toga što će Indra sada morati da traga od početka za srećom koju bi joj možda pružio.
<BR>&nbsp;&nbsp;&nbsp;&nbsp;&nbsp;Posle toga postojali su samo more i bezumna mašina koja je puzala sve laganije naniže, prema crti od stotinu hvati i udaljenoj pustoši Pacifika.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
