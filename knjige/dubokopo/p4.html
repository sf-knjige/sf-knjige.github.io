<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Iako su ga zadržavali samo nekoliko minuta, Volter Frenklin već se nestrpljivo uzmuvao po prijemnici. Brzo je pogledao i odbacio dubinske fotografije obešene po zidovima; onda je na trenutak sedeo na ivici stola i listao po gomili časopisa, pregleda i izveštaja koji su se uvek sakupljali po takvim mestima. Popularne časopise već je video - tokom poslednjih nekoliko nedelja malo šta je imao da radi osim da čita - a među onim drugima bilo je malo onih koji su izgledali zanimljivo. Neko je, pretpostavljao je on, morao da se bavi tim rasipničkim elektro-štampanim izveštajima o proizvodnji hrane u okviru svog posla; pitao se kako su takvi ljudi uspevali da izbegnu da ih ne hipnotišu beskrajne kolone statistike. Izgledalo je kao da Neptun, kućni organ Pomorskog odeljenja, malo više obećava, ali budući da mu je većina ličnosti o kojima se raspravljalo po njegovim stupcima bila nepoznata, uskoro mu je postao dosadan. Čak i tamošnji prilično nestručni članci uglavnom su ga promašivali, jer su pretpostavljali poznavanje tehničkih pojmova kojima on nije baratao.
<BR>&nbsp;&nbsp;&nbsp;&nbsp;&nbsp;Recepcionistkinja ga je gledala - verovatno je primećivala njegovo nestrpljenje, možda proučavala uznemirenost i nesigurnost koji su počivali iza toga. Uz svestan napor, Frenklin prisili sebe da sedne i usredsredi se na jučerašnje izdanje brizbejnskog Kurira. Gotovo da je počeo da se zanima za urednički rekvijem na temu australijskog kriketa nadahnut rezultatima nedavne provere, kada mu se mlada dama koja je čuvala direktorov ured slatko nasmeši i reče: "Hoćete li, molim vas, sada ući, gospodine Frenkline?"
<BR>&nbsp;&nbsp;&nbsp;&nbsp;&nbsp;Očekivao je da zatekne direktora samog, ili možda u pratnji sekretarice. Mladić snažne građe koji je sedeo na drugoj stolici za posetioce delovao je malo neprikladno u tom sređenom uredu i gledao ga je sa više radoznalosti nego prijateljstva. Frenklin se smesta ukoči; raspravljali su o njemu, znao je to, i automatski se prebacio na odbranu.
<BR>&nbsp;&nbsp;&nbsp;&nbsp;&nbsp;Direktor Keri, koji je znao gotovo isto toliko o ljudskim bićima koliko i o morskim životinjama, smesta oseti napetost i učini sve što je mogao da je razbije.
<BR>&nbsp;&nbsp;&nbsp;&nbsp;&nbsp;"Ah, tu ste, Frenkline", reče on uz malo preteranu srdačnost. "Nadam se da ste uživali u boravku ovde. Jesu li se moji ljudi pobrinuli za vas?"
<BR>&nbsp;&nbsp;&nbsp;&nbsp;&nbsp;Frenklin je bio pošteđen odgovaranja na to pitanje, jer mu direktor nije dao vremena da uzvrati.
<BR>&nbsp;&nbsp;&nbsp;&nbsp;&nbsp;"Želeo bih da upoznate Dona Barlija", nastavi on. "Don je prvi čuvar na Rorkvalu i jedan od najboljih koje imamo. Zadatak mu je da se stara za vas. Done, ovo je Volter Frenklin."
<BR>&nbsp;&nbsp;&nbsp;&nbsp;&nbsp;Rukovali su se oprezno, odmeravajući jedan drugog. Onda se Donovim licem probi oklevajući osmeh. Bio je to osmeh čoveka kome je dat posao koji mu se nije dopadao, ali koji je odlučio da ga obavi najbolje što ume.
<BR>&nbsp;&nbsp;&nbsp;&nbsp;&nbsp;"Drago mi je što smo se upoznali, Frenkline", reče on. "Dobro došao u patrolu sirena."
<BR>&nbsp;&nbsp;&nbsp;&nbsp;&nbsp;Frenklin pokuša da se nasmeši na bradati vic, ali napor mu nije bio mnogo uspešan. Znao je da bi trebalo da se ponaša prijateljski i da ti ljudi čine sve što mogu da bi mu pomogli. Pa ipak, to znanje bilo mu je u umu, a ne u srcu; nije mogao da se opusti i da dozvoli sebi da se sretne sa njima na pola puta. Strah da će ga sažaljevati i dosadna sumnja da su ga ogovarali iza leđa, i pored svih uveravanja koja su mu pružena, paralisali su mu volju za prijateljstvom.
<BR>&nbsp;&nbsp;&nbsp;&nbsp;&nbsp;Don Barli nije osetio ništa od toga. Samo je znao da direktorov ured nije pravo mesto za upoznavanje sa novim kolegom, i pre nego što je Frenklin bio u potpunosti svestan šta se dogodilo, već se našao van zgrade, probijao se kroz gomilu u košuljama kratkih rukava u Džordž Stritu, a onda je uveden u majušni bar naspram novog poštanskog ureda.
<BR>&nbsp;&nbsp;&nbsp;&nbsp;&nbsp;Gradska buka povuče se, iako je kroz obojene staklene zidove Frenklin mogao da vidi senovita obličja pešaka koji su se kretali tamo i ovamo. Tu je bilo prijatno sveže posle vrelih ulica; o tome da li Brizbejn treba da bude klimatizovan - i ukoliko je tako, ko treba da potpiše multimilionski projekat koji treba da bude napravljen oko toga - lokalni političari još su raspravljali, a u međuvremenu građani su svakog leta trpeli vrelinu.
<BR>&nbsp;&nbsp;&nbsp;&nbsp;&nbsp;Don Barli je čekao dok Frenklin nije popio prvo pivo, a onda je naručio novo. Bilo je nečega tajanstvenog oko njegovog novog učenika, a on je nameravao da razotkrije šta je posredi čim to bude moguće. Neko na veoma visokom položaju u odeljenju - možda čak u samom Svetskom sekretarijatu - mora da je organizovao sve ovo. Prvog čuvara nisu povlačili sa dužnosti da bude dadilja nekome ko je očigledno bio prestar da prođe kanale normalnog učenja. Koliko je mogao da proceni, Frenklin je bio sa pogrešne strane tridesetih; nikada nije čuo da je neko te starosti dobio ovu vrstu posebnog tretmana.
<BR>&nbsp;&nbsp;&nbsp;&nbsp;&nbsp;Jedna stvar o Frenklinu bila je smesta očigledna, a to je samo predstavljalo dodatak tajanstvenosti. Bio je svemirac; takvi su se mogli raspoznati sa milje daljine. To bi trebalo da predstavlja dobar gambit za otvaranje. Onda se priseti da ga je direktor upozorio: "Ne postavljaj Frenklinu previše pitanja. Ne znam kakva mu je prošlost, ali vrlo određeno su nam rekli da ne govorimo sa njime o tome."
<BR>&nbsp;&nbsp;&nbsp;&nbsp;&nbsp;To bi moglo imati smisla, premišljao je Don. Možda je bio svemirski pilot koji je oteran na Zemlju posle nekog neoprostivog promašaja, kao što bi, recimo, bilo da je rasejano stigao na Veneru kada je trebalo da ode na Mars.
<BR>&nbsp;&nbsp;&nbsp;&nbsp;&nbsp;"Je li ti ovo prvi put", poče Don pažljivo, "da si u Australiji?" Nije to bilo mnogo srećno otvaranje, a razgovor je mogao zamreti tada i na tom mestu kada je Frenklin odgovorio: "Rođen sam ovde."
<BR>&nbsp;&nbsp;&nbsp;&nbsp;&nbsp;Ali Don nije bio od one vrste koja se lako postidi. Samo se nasmejao i rekao, napola se izvinjavajući: "Niko mi nikada ne govori ništa, tako da obično saznajem stvari na onaj teži način. Ja sam rođen sa druge strane sveta - tamo, preko, u Irskoj - ali otkako sam dodeljen pacifičkom ogranku Biroa, više ili manje prihvatio sam Australiju kao drugi dom. Ne da mnogo vremena provodim na suvom! Na ovom poslu, na moru si osamdeset odsto vremena. Mnogim ljudima to se ne dopada, znaš."
<BR>&nbsp;&nbsp;&nbsp;&nbsp;&nbsp;"Meni će biti dobro", reče Frenklin, ali ostavi da ta primedba visi u vazduhu. Barli poče da oseća očajanje - bilo je tako teško izvući išta iz tog tipa. Izgled rada sa njime tokom sledećih nekoliko nedelja poče da deluje prilično neprivlačno i Don se upita šta je učinio da zasluži takvu sudbinu. Međutim, muški se uhvatio u koštac.
<BR>&nbsp;&nbsp;&nbsp;&nbsp;&nbsp;"Glavni nadzornik kaže mi da imaš dobro naučno i tehničko predznanje, zato pretpostavljam da poznaješ većinu stvari o kojima naši ljudi uče tokom prve godine. Jesu li te uputili u administrativne finese?"
<BR>&nbsp;&nbsp;&nbsp;&nbsp;&nbsp;"Dali su mi mnogo činjenica i brojki pod hipnozom, tako da bih mogao da ti držim predavanje od nekoliko sati o Pomorskom odeljenju - o njegovoj istoriji, organizaciji i tekućim projektima, sa naročitim osvrtom na Biro za kitove. Ali sve mi to trenutno ništa ne znači."
<BR>&nbsp;&nbsp;&nbsp;&nbsp;&nbsp;Sada izgleda da se nekud krećemo, reče Don sebi. Prikan ipak ume da govori. Još dva piva i možda čak postane ljudsko biće.
<BR>&nbsp;&nbsp;&nbsp;&nbsp;&nbsp;"To ti je nevolja sa hipnotičkim učenjem", složi se Don. "U stanju su da ti upumpavaju podatke sve dok ti ne pocure na uši, ali nikada nisi siguran koliko stvarno znaš. I ne mogu da te nauče manualnim veštinama, ili da te uvežbaju da imaš prave reakcije u vanrednim stanjima. Postoji samo jedan način da se bilo šta nauči kako valja - a to je da stvarno radiš taj posao."
<BR>&nbsp;&nbsp;&nbsp;&nbsp;&nbsp;On zastade, jer mu je na trenutak pažnju skrenula lepo oblikovan obris koji je paradirao sa druge strane prozračnog zida. Frenklin opazi smer njegovog pogleda i crte mu se opustiše u slabi osmeh. Prvi put napetost se podiže i Don poče da oseća kako postoji neka nada da će uspostaviti kontakt sa zagonetkom koja mu je sada predstavljala odgovornost."
<BR>&nbsp;&nbsp;&nbsp;&nbsp;&nbsp;Prstom umočenim u pivo Don poče da crta mape na plastičnom stolnjaku.
<BR>&nbsp;&nbsp;&nbsp;&nbsp;&nbsp;"Ovo ti je osnovni raspored", poče on. "Naš glavni centar za obuku za operacije u plitkoj vodi nalazi se ovde, u Jarčevoj grupi, otprilike četiri stotine milja severno od Brizbejna i čedrteset milja daleko od obale. Južnopacifička ograda tu počinje i prostire se do Nove Kaledonije i Fidžija. Kada kitovi migriraju severno od polarnih hranilišta da bi doneli na svet mlade u tropima, prisiljeni su da prolaze kroz procepe koje smo ostavili ovde. Najbitnija od tih kapija, sa naše tačke gledanja, jeste ona odmah tu pored obale Kvinslenda, na južnom ulazu u greben Velika prepreka. Greben obezbeđuje neku vrstu prirodnog kanala, u proseku širokog pedesetak milja, gotovo sve do polutara. Jednom kada poteramo kitove u njega, možemo prilično dobro da ih držimo pod kontrolom. Nije tu potrebno mnogo posla; mnogi od njih imali su običaj da prolaze tuda davno pre nego što smo se mi pojavili na poprištu zbivanja. Ali sada su i ostali toliko dobro uslovljeni da čak i kada bismo uklonili, ogradu to verovatno ne bi uticalo na njihove migratorne puteve."
<BR>&nbsp;&nbsp;&nbsp;&nbsp;&nbsp;"Uzgred", reče Frenklin, "da li je ograda samo električna?"
<BR>&nbsp;&nbsp;&nbsp;&nbsp;&nbsp;"Oh, ne. Električna polja prilično dobro kontrolišu ribe, ali ne deluju zadovoljavajuće na sisare poput kitova. Ograda je velikim delom ultrazvučna - zavesa zvuka iz lanca generatora pola milje ispod površine. Možemo da vršimo fino upravljanje na kapijama tako što emitujemo određene zapovesti; možeš da izazoveš stampedo kitova u kome god hoćeš pravcu tako što ćeš im pustiti snimak glasanja kita u opasnosti. Ali ne moramo često da činimo tako drastične stvari; kao što rekoh, u današnje vreme i predobro su uvežbani."
<BR>&nbsp;&nbsp;&nbsp;&nbsp;&nbsp;"To cenim", reče Frenklin. "U stvari, čuo sam negde da je ograda više namenjena držanju drugih životinja napolju nego zadržavanju kitova u njoj."
<BR>&nbsp;&nbsp;&nbsp;&nbsp;&nbsp;"To je delimično istina, iako bi nam i dalje bila potrebna neka vrsta upravljanja radi okupljanja krda za popis ili klanje. Čak i tako, ograda nije savršena. Postoje slabe tačke na mestima na kojima se polja generatora preklapaju, a ponekad moramo da isključimo pojedine delove da bismo obezbedili normalne migracije riba. Onda, stvarno velike ajkule i kitovi ubice mogu da se probiju i da naprave ršum. Ubice su nam najveći problem; napadaju kitove dok se ovi hrane na Antarktiku i često krda trpe gubitke od po deset odsto. Niko neće biti srećan dok se ubice ne zbrišu, ali niko nije u stanju da smisli isplativ način da se to učini. Ne možemo da patroliramo podmornicama po čitavom ledenom krugu, iako, kada vidim šta ubica može da uradi kitu, često poželim da možemo."
<BR>&nbsp;&nbsp;&nbsp;&nbsp;&nbsp;Bilo je pravog osećanja - gotovo strasti - u Barlijevom glasu i Frenklin pogleda čuvara sa iznenađenjem. 'Kauboji kitova', kako ih je neizbežno krstila nostalgična javnost u potrazi za junacima, ne bi trebalo da su mnogo naklonjeni bilo razmišljanju, bilo osećanjima. Iako je Frenklin savršeno dobro znao da su grubi, jednostavni karakteri koji su koračali stisnutih usana po stranicama savremenih saga o podmorničarima imali malo veze sa stvarnošću, bilo je teško izbeći popularnim klišeima. Don Barli, istina, bio je daleko od čoveka stisnutih usana, ali u većini drugih pogleda izgledalo je da dobro odgovara standardnom opisu.
<BR>&nbsp;&nbsp;&nbsp;&nbsp;&nbsp;Frenklin se pitao kako će se snaći sa novim mentorom - i uopšte sa novim poslom. I dalje nije osećao oduševljenja prema novom zanimanju; hoće li do toga doći, to će pokazati samo vreme. Bilo je očigledno puno zanimljivih i čak opčinjavajućih problema i mogućnosti, a ukoliko mu to zaposli um i pruži mu priliku da upotrebi svoje nadarenosti, to je bilo najviše čemu se mogao nadati. Duga mora iz prošle godine uništila je, uz toliko mnogo drugog, i njegovu volju za životom - sposobnost koju je svojevremeno posedovao da se srcem i dušom baci na neki projekat.
<BR>&nbsp;&nbsp;&nbsp;&nbsp;&nbsp;Bilo je teško poverovati da će ikada moći ponovo da zadobije ono oduševljenje koje ga je nekada povelo tako daleko putevima kojima više nikada neće kročiti. Kada je bacio pogled na Dona, koji je i dalje govorio sa glatkom bistrinom čoveka koji poznaje i voli svoj posao, Frenklin oseti nagli i uznemirujući osećaj krivice. Da li je bilo pošteno prema Barliju odvojiti ga od posla i pretvoriti ga, znao on to ili ne, u mešavinu dadilje i vaspitačice u vrtiću? Da je Frenklinu palo na pamet kako su slične misli već prolazile Barlijevim umom, njegovo saosećanje smesta bi se ugasilo.
<BR>&nbsp;&nbsp;&nbsp;&nbsp;&nbsp;"Vreme je da uhvatimo autobus do aerodroma", reče Don, bacivši pogled na sat i žurno ispivši pivo. "Jutarnji let polazi za trideset minuta. Nadam se da su ti sve stvari već poslate."
<BR>&nbsp;&nbsp;&nbsp;&nbsp;&nbsp;"U hotelu su mi rekli da će se oni postarati za to."
<BR>&nbsp;&nbsp;&nbsp;&nbsp;&nbsp;"Pa, možemo da proverimo na aerodromu. Idemo."
<BR>&nbsp;&nbsp;&nbsp;&nbsp;&nbsp;Pola sata kasnije Frenklin je imao priliku da se ponovo opusti. Bilo je tipično za Barlija, otkrio je on ubrzo, da uzima stvari olako sve do poslednjeg mogućeg trenutka, a onda da eksplodira u naletu užurbanosti. Taj nalet odneo ih je od tihog bara do još delotvornije utišanog aviona. Dok su zauzimali sedišta, dogodio se kratki incident koji će poprilično zbunjivati Dona u nedeljama koje dolaze.
<BR>&nbsp;&nbsp;&nbsp;&nbsp;&nbsp;"Ti sedi pored prozora", rekao mu je ovaj. "Leteo sam ovuda već desetak puta."
<BR>&nbsp;&nbsp;&nbsp;&nbsp;&nbsp;Shvatio je Frenklinovo odbijanje kao uobičajenu ljubaznost i počeo da navaljuje. Sve dok Frenklin nije odbio njegovu ponudu nekoliko puta, sa sve većom odlučnošću i čak znacima ozlojeđenosti, Barli nije shvatio da ponašanje njegovog pratioca nema nikakve veze sa uobičajenom uglađenošću. Izgledalo je neverovatno, ali Don je mogao da se zakune da se ovaj sav ukočio od straha. Kakva bi to vrsta čoveka, pitao se on prazno, mogla da se prestraši od zauzimanja sedišta pored prozora u običnom avionu? Sva ona mračna predosećanja o njegovom novom zadatku, delom rasuta tokom prethodnog razgovora, nagrnuše nazad sa obnovljenom žestinom.
<BR>&nbsp;&nbsp;&nbsp;&nbsp;&nbsp;Grad i suncem opaljena obala ostadoše ispod njih kada ih mlaznjaci-nosači bez muke ponesoše u nebo. Frenklin je čitao novine uz napetu usredsređenost koja nije prevarila Barlija ni na trenutak. On odluči da čeka izvesno vreme, pa da obavi još koji ogled kasnije tokom leta.
<BR>&nbsp;&nbsp;&nbsp;&nbsp;&nbsp;Planine Glashaus - ti neobično oblikovani očnjaci koji vire iz erodirane ravnice - brzo su promicali pod njima. Onda dođoše obalski gradići, preko kojih je bogatstvo beskrajnih farmi u unutrašnjosti nekada dolazilo do sveta u danima pre no što se poljoprivreda preselila na more. A onda - tek minutima, kako je izgledalo, posle uzletanja - prva ostrva grebena Velike prepreke pojaviše se poput tamnijih senki u plavoj izmaglici obzorja.
<BR>&nbsp;&nbsp;&nbsp;&nbsp;&nbsp;Sunce mu je sijalo pravo u oči, ali Donovo sećanje moglo je da popuni pojedinosti koje su se izgubile u odblesku sa usplamtelih voda. Video je niska, zelena ostrva okružena uskim granicama peska i neuporedivo većim rubovima jednog potopljenog korala. O privatni greben svakog ostrva talasi Pacifika marširaće večno, tako da će na hiljadu milja prema severu snežni polumeseci pene razbijati površinu mora.
<BR>&nbsp;&nbsp;&nbsp;&nbsp;&nbsp;Vek ranije - pre pedeset godina, čak - jedva da je desetak od tih stotina ostrva bilo naseljeno. A sada, uz pomoć sveopšteg vazdušnog prevoza, zajedno sa jeftinim postrojenjima za napajanje i prečišćavanje vode, i država i privatni građani počeli su najezdu na samotnost grebena. Nekoliko srećnih pojedinaca, sredstvima koja nikada nisu postala sasvim jasna, uspeli su da zadobiju jedan broj manjih ostrva za privatno vlasništvo. Industrija zabave i putovanja zauzela je ostala i nije uvek popravljala delo ruku prirode. Ali najveći zemljoposednik na grebenu bez sumnje je bila Svetska organizacija za hranu, sa složenom hijerarhijom postrojenja za preradu ribe, pomorskih farmi i istraživačkih odeljenja, čiji puni opseg, kako se pretežno verovalo, običan ljudski mozak ne bi bio u stanju da pojmi.
<BR>&nbsp;&nbsp;&nbsp;&nbsp;&nbsp;"Gotovo da smo tu", reče Barli. "Ono ostrvo koje smo upravo prošli je Ledi Masgrejv - glavni generatori zapadnog kraja ograde. Sada je ispod nas Jarčeva grupa - Gospodarstvo, Jedino Drvo, Severozapad, Vilson - sa Čapljom u središtu i svim onim zgradama po njoj. Veliki toranj je uprava - akvarijum je pored onog bazena - i gle, možeš videti nekoliko podmornica vezanih uz onaj dugački dok koji vodi do ivice grebena."
<BR>&nbsp;&nbsp;&nbsp;&nbsp;&nbsp;Dok je govorio, Don je gledao Frenklina uglom oka. Ovaj drugi nagao se prema prozoru kao da sledi tekuća objašnjenja svog saputnika, pa ipak Barli je mogao da se zakune da nije gledao panoramu grebena i ostrva koja se širila pod njima. Lice mu je bilo napeto i napregnuto; imalo je ka sebi okrenuti, zaklonjeni izraz u očima, kao da se prisiljava da ništa ne vidi.
<BR>&nbsp;&nbsp;&nbsp;&nbsp;&nbsp;Uz mešavinu sažaljenja i zavisti, Don prepozna simptome, ako već ne i uzrok. Frenklin se užasavao visine; toliko, dakle, što se tiče teorije da je bio svemirac. Šta je, onda, bio? Šta god da je odgovor, teško da je delovao kao čovek sa kojim bi neko poželeo da deli pretrpane odaje dvosede podmornice za obuku...
<BR>&nbsp;&nbsp;&nbsp;&nbsp;&nbsp;Amortizeri aviona dodirnuše četvorougao izdrobljenog i poravnatog korala koji je predstavljao platformu za sletanje Ostrva Čaplje. Kada je iskoračio na svetlost sunca, žmirkajući u naglom blesku, Frenklin kao da se najednom oporavio. Don je viđao kako putnici koji pate od morske bolesti prođu kroz jednako brz preobražaj po povratku na suvo. Ukoliko Frenklin nije bolji mornar nego što je avijatičar, pomisli on, ovaj ludi zadatak neće trajati više od nekoliko dana i moći ću da se vratim na posao. To nije značilo da je Don bio u baš toliko velikoj žurbi da se smesta vrati; Ostrvo Čaplje bilo je prijatno mesto na kome si mogao da uživaš ukoliko si umeo da se snađeš sa crvenom trakom koja je uvek obavijala terene štaba.
<BR>&nbsp;&nbsp;&nbsp;&nbsp;&nbsp;Laki kamion prebaci ih zajedno sa stvarima širokim prolazom ispod drvoreda stabala pizonije, čije su grane prekrivene teškim lišćem zaustavljale svu neposrednu svetlost sunca. Put je bio dugačak manje od četvrt milje, ali prekrivao je malo ostrvo od doka i pogona za održavanje na zapadu sve do upravnih zgrada na istoku. Dve polovine ostrva bile su delom izdvojene jedna od druge uskim pojasom džungle koji je pažljivo održan u devičanskom stanju i koji je, sentimentalno se sećao Don, bio pun zanimljivih stazica i zaklonjenih čistina.
<BR>&nbsp;&nbsp;&nbsp;&nbsp;&nbsp;Uprava je očekivala gospodina Frenklina i obavila je sve neophodne pripreme za njega. Smešten je u neku vrstu povlašćenog limba, jedan stepen ispod stalnog osoblja poput Barlija, ali nekoliko stepena iznad običnih učenika na obuci. Iznenađujuće, imao je sopstvenu sobu - nešto što čak ni stariji pripadnici biroa nisu mogli uvek očekivati prilikom poseta ostrvu. Bilo je to veliko olakšanje za Dona, koji se plašio da će možda morati da deli odaje sa svojim tajanstvenim zaduženjem. Potpuno nezavisno od svih drugih činilaca, to bi rđavo uticalo na njegove određene lične romantične planove.
<BR>&nbsp;&nbsp;&nbsp;&nbsp;&nbsp;Ispratio je Frenklina do male, ali privlačne sobe na drugom spratu krila za obuku koja je gledala preko milja korala koji se protezao istočno sve do obzorja. U dvorištu ispod njih, grupa učenika, koja se opuštala između časova, ćeretala je sa drugim čuvarem-instruktorom koga je Don poznavao od ranijih poseta, ali nije mogao da mu se seti imena. Bilo je prijatno osećanje, premišljao je on, vratiti se u školu kada već znaš sve odgovore.
<BR>&nbsp;&nbsp;&nbsp;&nbsp;&nbsp;"Trebalo bi da ti ovde bude prijatno", reče on Frenklinu, koji se zadubio u raspakivanje prtljaga. "Lep vidik, zar ne?"
<BR>&nbsp;&nbsp;&nbsp;&nbsp;&nbsp;Takva poetska ushićenja normalno su bila strana Donovoj prirodi, ali nije mogao da odoli iskušenju da vidi kako će Frenklin reagovati na milje okeana obeleženog koralima. Na njegovo prilično razočaranje, reakcija je bila prilično uobičajena; po svemu sudeći Frenklina nije brinulo pukih trideset stopa visine. On pogleda kroz prozor, lagano i očigledno uživajući u prizoru plave i zelene boje koja je vodila pogled prema beskrajnim vodama Pacifika.
<BR>&nbsp;&nbsp;&nbsp;&nbsp;&nbsp;Pravo ti bilo, reče Don sebi - nije pošteno kinjiti jadnika. Šta god da je s njim, sigurno mu nije zabavno da živi sa tim.
<BR>&nbsp;&nbsp;&nbsp;&nbsp;&nbsp;"Ostaviću te da se središ", reče Don i povuče se kroz vrata. "Ručak će biti za pola sata, preko, u kantini - onoj zgradi pored koje smo prošli prilikom ulaska. Vidimo se tamo."
<BR>&nbsp;&nbsp;&nbsp;&nbsp;&nbsp;Frenklin rasejano klimnu dok je prebirao po svojim stvarima i gomilao košulje i veš na krevetu. Želeo je da bude sam dok se ne bude prilagodio novom životu koji je, bez posebnog oduševljenja, sada prihvatao kao sopstveni.
<BR>&nbsp;&nbsp;&nbsp;&nbsp;&nbsp;Barli je otišao pre jedva desetak minuta kada se začulo kucanje na vratima, a tihi glas rekao: "Da li je slobodno?"
<BR>&nbsp;&nbsp;&nbsp;&nbsp;&nbsp;"Ko je?" upita Frenklin dok je sređivao rasute stvari i činio sobu pristojnijom.
<BR>&nbsp;&nbsp;&nbsp;&nbsp;&nbsp;"Dr Majers."
<BR>&nbsp;&nbsp;&nbsp;&nbsp;&nbsp;Ime nije Frenklinu značilo ništa, ali lice mu se iskrivilo u suvi osmeh pri pomisli koliko je pristajalo da mu prvi posetioc bude baš doktor. Koja vrsta doktora, mogao je samo da pretpostavlja.
<BR>&nbsp;&nbsp;&nbsp;&nbsp;&nbsp;Majers je bio zdepasti, prijatno ružni čovek u ranim četrdesetim godinama, sa uznemirujuće direktnim pogledom koji kao da je donekle bio u neslaganju sa prijateljski šaljivim ponašanjem.
<BR>&nbsp;&nbsp;&nbsp;&nbsp;&nbsp;"Oprostite što vas gnjavim tek što ste stigli", reče on izvinjavajući se. "Moram to da učinim sada zbog toga što danas popodne letim za Novu Kaledoniju i neće me biti nedelju dana. Profesor Stivens zamolio me je da se vidim sa vama i prenesem vam njegove najbolje želje. Ukoliko ima nečega što želite, samo pozovite moj ured i pokušaćemo da sredimo stvar za vas."
<BR>&nbsp;&nbsp;&nbsp;&nbsp;&nbsp;Frenklin se divio veštom načinu na koji je Majers izbegao sve očigledne opasnosti. Nije rekao - iako je to verovatno bilo istina - 'Razgovarao sam o vašem slučaju sa profesorom Stivensom.' Niti je ponudio otvorenu pomoć; uspeo je da navede na zaključak da ta pomoć Frenklinu neće biti potrebna i da je on sada sasvim sposoban da se stara o sebi.
<BR>&nbsp;&nbsp;&nbsp;&nbsp;&nbsp;"Drago mi je zbog toga", uzvrati Frenklin iskreno. Osećao je da će mu se dopasti dr Majers i odlučio je da ne zamera na nadgledanju koje će verovatno dobiti. "Recite mi", dodao je, "šta tačno ljudi ovde znaju o meni?"
<BR>&nbsp;&nbsp;&nbsp;&nbsp;&nbsp;"Baš ništa, izuzev da vam treba pomoć da se kvalifikujete za čuvara što je pre moguće. Znate, to nije prvi put da se ovakva stvar dešava - bilo je i ranije kurseva preobraćanja pod visokim pritiskom. Pa ipak, neizbežno je da će biti mnogo radoznalosti vezano za vas; to bi nam mogao biti najveći problem."
<BR>&nbsp;&nbsp;&nbsp;&nbsp;&nbsp;"Barli već umire od radoznalosti."
<BR>&nbsp;&nbsp;&nbsp;&nbsp;&nbsp;"Da li marite ako vam dam jedan savet?"
<BR>&nbsp;&nbsp;&nbsp;&nbsp;&nbsp;"Razume se da ne - samo napred."
<BR>&nbsp;&nbsp;&nbsp;&nbsp;&nbsp;"Radićete neprekidno sa Donom. Koliko je pošteno prema njemu, toliko je i prema vama samome, da mu se poverite kada budete osećali da to možete. Siguran sam da će imati dovoljno razumevanja. Ili, ukoliko više volite, ja ću mu objasniti."
<BR>&nbsp;&nbsp;&nbsp;&nbsp;&nbsp;Frenklin zavrte glavom, jer nije imao dovoljno poverenja u sebe da bi progovorio. Nije to bila stvar logike, jer znao je da Majers pametno govori. Pre ili kasnije sve će izići na videlo, a on bi mogao pogoršati stvari time što odlaže neizbežno. Pa ipak, njegovo održavanje normalnosti i samopoštovanja i dalje je bilo toliko krhko da nije mogao da se suoči sa izgledom rada sa ljudima koji mu znaju tajnu, koliko god ovi bili saosećajni.
<BR>&nbsp;&nbsp;&nbsp;&nbsp;&nbsp;"Vrlo dobro. Izbor je na vama i mi ćemo ga poštovati. Srećno - i nadajmo se da će nam svi susreti biti čisto radi druženja."
<BR>&nbsp;&nbsp;&nbsp;&nbsp;&nbsp;Dugo pošto je Majers otišao, Frenklin je sedeo na ivici kreveta i piljio preko mora koje će mu biti nova teritorija. Biće mu potrebna sreća koju mu je ovaj poželeo, pa ipak počinjao je da oseća obnovljeno zanimanje za život. Nije reč bila samo o tome da su ljudi želeli da mu pomognu; primio je više nego dovoljno pomoći tokom poslednjih nekoliko meseci. Najzad je počeo da vidi kako bi mogao da pomogne samome sebi i da na taj način da otkrije svrhu vlastitog postojanja.
<BR>&nbsp;&nbsp;&nbsp;&nbsp;&nbsp;Najzad se prenu iz sanjarenja i pogleda na sat. Već je kasnio deset minuta na ručak, a to je bio loš početak za novi život. Pomislio je na Dona Barlija kako ga nestrpljivo čeka u kantini i zapitao se šta li se to dogodilo sa njim.
<BR>&nbsp;&nbsp;&nbsp;&nbsp;&nbsp;"Stižem, učitelju", reče on dok je navlačio jaknu i polazio iz sobe. Bio je to prvi put da se našalio sa sobom tokom dužeg vremena nego što je mogao da se seti.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
