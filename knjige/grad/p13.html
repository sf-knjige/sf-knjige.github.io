<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. PASIJE
<P>&nbsp;&nbsp;&nbsp;&nbsp;&nbsp;Zec se zagnjuri u žbun, a mali crni pas sunu za njim, onda se ukopa i stade. Na stazi je stajao vuk; iz čeljusti mu je visilo i trzalo se krvavo telo zeca.
<BR>&nbsp;&nbsp;&nbsp;&nbsp;&nbsp;Ebenezer je stajao veoma mirno, dahćući, dok mu je crvena krpica jezika landarala iz usta; zbog prizora pred sobom oseti slabost i muku.
<BR>&nbsp;&nbsp;&nbsp;&nbsp;&nbsp;Bio je to tako simpatičan zec!
<BR>&nbsp;&nbsp;&nbsp;&nbsp;&nbsp;Na stazi iza njega začu se tupkanje koraka i Šedou sa fijukom obiđe žbun i zaustavi se kraj Ebenezera.
<BR>&nbsp;&nbsp;&nbsp;&nbsp;&nbsp;Vuk sinu hitrim pogledom sa psa na sićušnog robota, onda opet pogleda psa. Žuti sjaj divljine lagano mu se ugasi u očima.
<BR>&nbsp;&nbsp;&nbsp;&nbsp;&nbsp;"Nije trebalo to da učiniš, Vuče", blago reče Ebenezer. "Zec je znao da ga neću povrediti, i to je sve bilo u šali. Ali naleteo je baš na tebe i ti si ga apio."
<BR>&nbsp;&nbsp;&nbsp;&nbsp;&nbsp;"Ne vredi mu govoriti", prošišta Šedou iz ugla usta. "Ne shvata on ni reči od toga što mu govoriš. Sledeće što će uraditi, znaš, biće da proguta tebe."
<BR>&nbsp;&nbsp;&nbsp;&nbsp;&nbsp;"Ne dok si ti tu, neće", reče Ebenezer. "A i poznaje me. Seća se prošle zime. On je bio u čoporu koji smo hranili."
<BR>&nbsp;&nbsp;&nbsp;&nbsp;&nbsp;Vuk polako krenu napred, oprezno, korak po korak, sve dok ne priđe malom psu na manje od dve stope. Onda vrlo lagano, vrlo pažljivo, položi zeca na zemlju i gurnu ga njuškom prema psu.
<BR>&nbsp;&nbsp;&nbsp;&nbsp;&nbsp;Šedou pusti tih zvuk. "On ti ga daje!"
<BR>&nbsp;&nbsp;&nbsp;&nbsp;&nbsp;"Vidim", reče mirno Ebenezer. "Rekao sam ti da se seća. To je onaj što mu je bilo promrzlo uvo, pa mu ga je Dženkins izlečio."
<BR>&nbsp;&nbsp;&nbsp;&nbsp;&nbsp;Pas krenu korak unapred mašući repom, sa ispruženom njuškom. Vuk se odjednom ukoči, onda obori svoju ružnu glavu i frknu. Za trenutak su dve njuške gotovo trljale jedna o drugu, onda se vuk povuče.
<BR>&nbsp;&nbsp;&nbsp;&nbsp;&nbsp;"Hajdemo odavde", navali Šedou. "Ti kreni stazom, a ja ću da štitim odstupnicu. Ako nešto pokuša..."
<BR>&nbsp;&nbsp;&nbsp;&nbsp;&nbsp;"Ništa neće pokušati", brzo reče Ebenezer. "On nam je prijatelj. Nije kriv zbog zeca. On ne shvata. On tako živi. Za njega je zec samo komad mesa."
<BR>&nbsp;&nbsp;&nbsp;&nbsp;&nbsp;Baš, pomisli, kao što je nekad bio za nas. Kao što je bio za nas pre nego što je prvi pas seo sa čovekom kraj vatre pred ulazom u pećinu - i još dugo posle toga. Čak i sada zec ponekad...
<BR>&nbsp;&nbsp;&nbsp;&nbsp;&nbsp;Laganim pokretima, gotovo kao da se izvinjava, vuk se privuče, pokupi zeca svojim razjapljenim čeljustima. Rep mu se pokrenu, ne baš da mahnu, ali maltene tako.
<BR>&nbsp;&nbsp;&nbsp;&nbsp;&nbsp;"Vidiš!" uzviknu Ebenezer, a vuka nestade. Pojuri i iščeze među drvećem kao mrlja - senka koja promiče šumom.
<BR>&nbsp;&nbsp;&nbsp;&nbsp;&nbsp;"Uzeo ga je nazad", prošišta Šedou. "Uh, prljavi..."
<BR>&nbsp;&nbsp;&nbsp;&nbsp;&nbsp;"Ali davao mi ga je", reče trijumfalno Ebenezer. "Samo, bio je toliko gladan da nije mogao da ga ostavi. Uradio je nešto što jedan vuk nikada nije učinio do sada. Za trenutak bio je nešto više nego životinja."
<BR>&nbsp;&nbsp;&nbsp;&nbsp;&nbsp;"Uzimao-davao", izbaci Šedou.
<BR>&nbsp;&nbsp;&nbsp;&nbsp;&nbsp;Ebenezer zavrte glavom. "Stideo se kada ga je uzimao nazad. Video si ga kako maše repom. Time mi je objasnio - objasnio da je gladan i da mu je zec potreban. Više nego što je meni potreban."
<BR>&nbsp;&nbsp;&nbsp;&nbsp;&nbsp;Pas je posmatrao zelena predvorja čarobne šume, udisao miris lišća koje truli, opojan miris kopitnjaka i paučinaste anemone, jak, oštar miris novog lišća, miris šume u rano proleće.
<BR>&nbsp;&nbsp;&nbsp;&nbsp;&nbsp;"Možda jednog dana..." reče on.
<BR>&nbsp;&nbsp;&nbsp;&nbsp;&nbsp;"Da, znam", reče Šedou. "Možda će jednog dana i vukovi biti civilizovani. I zečevi, i veverice, i sve ostale životinje. Kako vi psi tumarate okolo..."
<BR>&nbsp;&nbsp;&nbsp;&nbsp;&nbsp;"To nije tumaranje", reče mu Ebenezer. "Možda sanjarenje. Ljudi su imali običaj da sanjare. Posedali bi u krug i izmišljali stvari. Tako smo i mi postali. Izmislio nas je čovek koji se zvao Vebster. Petljao se sa nama. Izmenio nam je grlo tako da možemo da govorimo. Konstruisao je kontaktna sočiva da bismo mogli da čitamo. On..."
<BR>&nbsp;&nbsp;&nbsp;&nbsp;&nbsp;"Mnogo dobra im je donelo to njihovo sanjarenje", reče Šedou svađalački.
<BR>&nbsp;&nbsp;&nbsp;&nbsp;&nbsp;A to je, pomisli Ebenezer, sveta istina. Nije još mnogo ljudi ostalo. Samo mutanti koji čuče u svojim kulama i rade ko zna šta i mala kolonija pravih ljudi koji još žive u Ženevi. Ostali su davno otišli na Jupiter. Otišli na Jupiter i pretvorili se u bića koja nisu ljudska.
<BR>
<BR>&nbsp;&nbsp;&nbsp;&nbsp;&nbsp;Polako, sa podvijenim repom, Ebenezer se okrenu i odvuče stazom.
<BR>&nbsp;&nbsp;&nbsp;&nbsp;&nbsp;Baš žalosno ovo sa zecom, pomisli. Bio je tako simpatičan. Tako je dobro trčao. I stvarno se nije plašio. Jurio ga je toliko puta i zec je znao da ga on neće uhvatiti.
<BR>&nbsp;&nbsp;&nbsp;&nbsp;&nbsp;Ali i pored toga, Ebenezer nije mogao da natera sebe da okrivljuje vuka. Za jednog vuka zec nije samo nešto što je zabavno juriti. Jer vuk nema stoke da mu daje meso i mleko, nema njive sa žitom za pseće biskvite.
<BR>&nbsp;&nbsp;&nbsp;&nbsp;&nbsp;"Ono što treba da uradim", gunđao je nemilosrdni Šedou, "jeste da kažem Dženkinsu da si istrčao napolje. Ti znaš da treba da osluškuješ."
<BR>&nbsp;&nbsp;&nbsp;&nbsp;&nbsp;Ebenezer ne odgovori, već nastavi da se vuče stazom. Jer Šedou je rekao istinu. Umesto da juri za zecom, trebalo je da sedi budan u kući Vebsterovih i osluškuje - osluškuje stvari koje su dopirale odnekud - zvuke i mirise i svest o nečemu što se nalazi tu u blizini. Kao kada se sa jedne strane zida sluša šta šta se događa sa druge strane, samo što je to bilo slabo i ponekad teško da se uhvati.
<BR>&nbsp;&nbsp;&nbsp;&nbsp;&nbsp;To je ona životinja u meni, mislio je Ebenezer. Onaj stari pas što se češe od buva, glođe kosti i kopa za pacovima, koji neće da me pusti i tera me da se izvučem napolje iz kuće da jurim zeca kada bi trebalo da osluškujem, nagoni me da lunjam šumom kada bi trebalo da čitam stare knjige sa polica kojima su prekriveni zidovi radne sobe.
<BR>&nbsp;&nbsp;&nbsp;&nbsp;&nbsp;Suviše brzo, reče u sebi. Suviše brzo smo se uzdigli. Morali smo se uzdići i suviše brzo.
<BR>&nbsp;&nbsp;&nbsp;&nbsp;&nbsp;Čoveku su bile potrebne hiljade godina da svoje grubo mumlanje pretvori u začetke govora. Hiljade godina da otkrije vatru i još druge hiljade godina da izmisli luk i strelu - hiljade godina da nauči da obrađuje zemlju i ubira plodove, hiljade godina da pećinu zameni kućom koju je sam sagradio.
<BR>&nbsp;&nbsp;&nbsp;&nbsp;&nbsp;A za samo nešto više od hiljadu godina od dana kada smo naučili da govorimo mi smo ostali sami - sami, to jest ako ne računamo Dženkinsa.
<BR>&nbsp;&nbsp;&nbsp;&nbsp;&nbsp;Šuma se proredila u čvornovate, rasejane hrastove koji su bili rastureni po padini brda kao šepavi starci koji su odlutali sa staze.
<BR>&nbsp;&nbsp;&nbsp;&nbsp;&nbsp;Kuća je stajala na vrhu brda, šćućurena građevina koja je uhvatila koren i sasvim se pribila uza zemlju. Toliko stara da je primila boju stvari oko sebe, trave i cveća i drveća, neba i vetra i vremena. Kuća koju su sagradili ljudi koji su je voleli, nju i zemlju oko nje, baš kao što ih psi sada vole. Sagradila ju je, u njoj živela i umrla legendarna porodica koja je kroz vekove za sobom ostavila meteorski trag. Ljudi koji su svoje seni predali pričama koje se pripovedaju oko rasplamsalih ognjišta u olujnim noćima kada vetar zavija duž streja. Pričama o Brusu Vebsteru i o prvom psu, Natanijelu; o čoveku po imenu Grant koji je Natanijelu dao poruku da je prenese dalje; o jednom drugom čoveku koji je pokušao da stigne do zvezda i o starcu koji je sedeo i čekao ga na travnjaku, u stolici na točkovima. I drugim pričama o čudovišnim mutantima koje su psi godinama pratili.
<BR>&nbsp;&nbsp;&nbsp;&nbsp;&nbsp;Sada su ljudi nestali, a od te porodice je ostalo samo ime, a psi su prenosili poruku sa kolena na koleno, onako kako je onog davnog dana Grant rekao Natanijelu.
<BR>&nbsp;&nbsp;&nbsp;&nbsp;&nbsp;Kao da ste vi ljudi, kao da je pas čovek. To su reči koje su se prenosile s generacije na generaciju punih deset vekova - i najzad je došlo to vreme.
<BR>&nbsp;&nbsp;&nbsp;&nbsp;&nbsp;Psi su došli kući kada su je ljudi napustili, došli iz dalekih krajeva na zemlji na mesto gde je prvi pas izgovorio prvu reč, gde je prvi pseći deran pročitao prvi red - nazad kući Vebsterovih gde je nekada davno jedan čovek sanjao o dvojnoj civilizaciji, o čoveku i psu koji idu zajedno kroz vekove.
<BR>&nbsp;&nbsp;&nbsp;&nbsp;&nbsp;"Učinili smo najbolje što smo mogli", reče Ebenezet kao da govori nekome. "I još uvek činimo."
<BR>&nbsp;&nbsp;&nbsp;&nbsp;&nbsp;Sa druge strane brda dopre zveka medenice i eksplozija besnog lajanja. Štenad je dovodila krave kući na večernju mužu.
<BR>
<BR>&nbsp;&nbsp;&nbsp;&nbsp;&nbsp;Prašina vekova slagala se pod svodom, siva, sitna prašina koja nije nešto strano, već deo same kuće - deo koji je umro dok su godine proticale.
<BR>&nbsp;&nbsp;&nbsp;&nbsp;&nbsp;Džon Vebster je udisao oštar miris prašine koji se probijao kroz plesnivost sobe, čuo kako mu tišina odzvanja u glavi kao pesma. Jedna mutna radijumska sijalica svetlela je iznad table sa prekidačem i točkom i pola tuceta brojčanika.
<BR>&nbsp;&nbsp;&nbsp;&nbsp;&nbsp;Bojeći se da ne poremeti usnulu tišinu, Vebster polako krenu napred, pomalo zastrašen od težine vremena koja kao da se spuštala sa tavanice. Pruži prst i dodirnu otvoreni prekidač, kao da očekuje da možda neće biti tamo, kao da mora da ga oseti pod prstom da bi se uverio da je tu.
<BR>&nbsp;&nbsp;&nbsp;&nbsp;&nbsp;I bio je tu. Prekidač i točak i brojčanici sa jednom usamljenom sijalicom iznad njih. To je bilo sve. Nije bilo ničeg drugog. U celoj toj maloj zasvođenoj goloj prostoriji nije bilo ničeg drugog.
<BR>&nbsp;&nbsp;&nbsp;&nbsp;&nbsp;Tačno kao što je predvidela stara mapa.
<BR>&nbsp;&nbsp;&nbsp;&nbsp;&nbsp;Džon Vebster zavrte glavom i pomisli: Mogao sam da znam da će tako biti. Mapa je bila u pravu. Ona je zapamtila. Mi smo ti koji su zaboravili - zaboravili ili nikada nismo ni znali, ili nas nije bilo briga. A on je znao da je više nego verovatno ovo bila poslednja tačna mapa. Nikada nije mislio na to.
<BR>&nbsp;&nbsp;&nbsp;&nbsp;&nbsp;Mada verovatno gotovo niko nikada nije čuo za ovaj svod. Nikada nisu saznali, jer je bilo najbolje da o tome zna samo vrlo mali broj ljudi. To što nikada nije bilo upotrebljeno nije predstavljalo nikakav činilac u čuvanju tajne. A možda je jednog dana...
<BR>&nbsp;&nbsp;&nbsp;&nbsp;&nbsp;Gledao je u tablu čudeći se. Ruka mu se polako opet ispruži, onda je trže nazad. Bolje ne, pomisli, bolje ne. Jer mapa nije davala nikakvo objašnjenje o nameni svoda, o mehanizmu prekidača.
<BR>&nbsp;&nbsp;&nbsp;&nbsp;&nbsp;"Odbrana", stajalo je na mapi, i to je bilo sve.
<BR>&nbsp;&nbsp;&nbsp;&nbsp;&nbsp;Odbrana! Naravno, bilo bi odbrane u ono vreme pre hiljadu godina. Odbrane koja nikad nije zatrebala, ali koja je morala da postoji, odbrane protiv iznenadne i nepoznate opasnosti. Jer bratstvo naroda čak i tada je bilo klimava stvar koju su jedna jedina reč ili postupak mogli da izbace iz normalnog koloseka. Čak i posle deset vekova mira sećanje na rat bi ostalo živo - uvek prisutna mogućnost na umu Svetskog odbora, nešto što se mora sprečiti, nešto za što treba biti spreman.
<BR>&nbsp;&nbsp;&nbsp;&nbsp;&nbsp;Vebster je stajao ukrućen i prav, osluškujući bilo istorije koje je udaralo u sobi. Istorije koja je istekla svoj tok i završila se. Istorije koja je došla do ćorsokaka - vode koja se odjednom ulila u mrtvaju od nekoliko stotina uzaludnih ljudskih života i sada predstavlja ustajalu baru koju ne osvežava vrtlog ljudske borbe i dostignuća.
<BR>&nbsp;&nbsp;&nbsp;&nbsp;&nbsp;Pruži ruku i položi šaku na zid; oseti ljigavu hladnoću, prašinu koja se troši pod dlanom.
<BR>&nbsp;&nbsp;&nbsp;&nbsp;&nbsp;Temelji imperije, pomisli. Donji podrum imperije. Najdonji kamen građevine koja se kao kula uzdiže ponosito i snažno, daleko gore na površini - velike zgrade koja je u staro doba vrila od poslova jednog Sunčevog sistema, imperije ne u smislu osvajanja, već carstva sređenih ljudskih odnosa zasnovanih na uzajamnom poštovanju i tolerantnom razumevanju.
<BR>&nbsp;&nbsp;&nbsp;&nbsp;&nbsp;Sedište ljudske vlade kojoj postojanje jednog zadovoljavajućeg i nepogrešivog sistema odbrane uliva pouzdanje. Jer odbrana bi bila i dovoljna i nepogrešiva, morala bi da bude. Ljudi tog vremena nisu ništa rizikovali, nisu previđali prilike. Bili su prošli kroz tešku školu i umeli su da se snađu.
<BR>&nbsp;&nbsp;&nbsp;&nbsp;&nbsp;Vebster se lagano okrenu oko sebe, zagleda se u tragove svojih stopa u prašini. U tišini, pažljivo stupajući po tragu koji je ostavio, izađe iz zasvođene sobe, zatvori masivna vrata za sobom i zaključa bravu koja čuva njenu tajnu.
<BR>&nbsp;&nbsp;&nbsp;&nbsp;&nbsp;Penjući se zasvođenim stepenicama pomisli: Sada mogu da napišem svoju istoriju. Zabeleške su mi bezmalo gotove i znam kako treba da se odvija. Biće sjajna i iscrpna i možda bi bila interesantna ako bi je neko pročitao.
<BR>&nbsp;&nbsp;&nbsp;&nbsp;&nbsp;Ali znao je da je niko neće pročitati. Niko neće hteti da troši vreme ili da misli na to.
<BR>
<BR>&nbsp;&nbsp;&nbsp;&nbsp;&nbsp;Jedan dugi trenutak stajao je Vebster na širokim mermernim stepenicama pred svojom kućom, posmatrajući ulicu. Lepa ulica, pomisli, najlepša u celoj Ženevi, sa svojim drvoredom, brižljivo negovanim lejama cveća i trotoarima sjajnim od trljanja i glačanja robota koji večito rade.
<BR>&nbsp;&nbsp;&nbsp;&nbsp;&nbsp;Niko se nije kretao ulicom, i to nije bilo čudno. Roboti su već završili svoj posao, a bilo je vrlo malo sveta.
<BR>&nbsp;&nbsp;&nbsp;&nbsp;&nbsp;U krošnji nekog visokog drveta zapeva ptica, zapeva pesmu punu sunca i cveća, veselu pesmu koja se izvi iz napetog grla, pesmu koja podskakuje i poigrava od bezgranične radosti.
<BR>&nbsp;&nbsp;&nbsp;&nbsp;&nbsp;Uredna i čista ulica koja drema na suncu i veliki, ponosit grad koji je izgubio svoju svrhu. Ulica koja treba da bude puna nasmejane dece i ljubavnika u šetnji i staraca koji se odmaraju na suncu. I grad, poslednji grad na Zemlji, jedini grad na Zemlji, grad koji bi trebalo da bude bučan i prometan.
<BR>&nbsp;&nbsp;&nbsp;&nbsp;&nbsp;Ptica je pevala, čovek je stajao na stepeništu i gledao, a lale blaženo zaklimaše glavama na lakom mirisnom povetarcu koji prostruja ulicom.
<BR>&nbsp;&nbsp;&nbsp;&nbsp;&nbsp;Vebster se okrenu vratima, gurnu ih i uđe.
<BR>&nbsp;&nbsp;&nbsp;&nbsp;&nbsp;Soba je bila tiha i svečana, slična katedrali sa svojim prozorima od obojenog stakla i mekim prostirkama. Staro drvo sjajilo je patinom vremena, a srebro i mesing bljesnuše na svetlosti koja je padala sa uskih prozora. Nad kaminom je visilo veliko platno rađeno tamnim bojama - kuća na brdu, kuća koja je pustila korene i pripila se uza zemlju ljubomornim stiskom. Iz dimnjaka se izvijao dim, tanak dim koji je vetar šibao prljajući nebo sivo od oluje.
<BR>&nbsp;&nbsp;&nbsp;&nbsp;&nbsp;Vebster pređe preko sobe, ali koraci se nisu čuli. Prostirke, pomisli, prostirke čuvaju tišinu kuće. Randal je hteo da baci i ovu, ali nisam mu dao da je dirne i volim što nisam. Čovek mora čuvati nešto staro, nešto za šta može da se uhvati, nešto što predstavlja nasleđe, i zaveštanje, i obećanje.
<BR>&nbsp;&nbsp;&nbsp;&nbsp;&nbsp;Priđe stolu, palcem pritisnu prekidač, i svetlo iznad stola se rasu. Polako se spusti u stolicu i izvadi mapu sa beleškama. Okrenu korice i zagleda se u naslovnu stranu: Studija funicionalnog razvoja grada Ženeve.
<BR>&nbsp;&nbsp;&nbsp;&nbsp;&nbsp;Dobar naslov. Dostojanstven i učen. I mnogo rada. Dvadeset godina rada. Dvadeset godina kopanja po starim prašnjavim arhivima, dvadeset godina čitanja i upoređivanja, procenjivanja vrednosti i reči onih koji su već prošli, prosejavanja, odbacivanja i obrade činjenica, traganja za razvojem ne samo grada već i ljudi. Nikakvo obožavanje heroja, nikakve legende, samo činjenice. A do činjenica je teško doći.
<BR>&nbsp;&nbsp;&nbsp;&nbsp;&nbsp;Nešto zašušta. To nisu bili koraci, već šušanj, osećanje da je neko u blizini. Vebster se izvi u stolici. Jedan robot je stajao tačno na ivici kruga svetlosti koju je bacala svetiljka nad stolom.
<BR>&nbsp;&nbsp;&nbsp;&nbsp;&nbsp;"Oprostite, gospodine", reče robot, "ali moram da vam kažem. Gospođica Sara čeka u Morskoj obali."
<BR>&nbsp;&nbsp;&nbsp;&nbsp;&nbsp;Vebster se lako trže. "Gospođica Sara, a? Dugo već nije bila ovde."
<BR>&nbsp;&nbsp;&nbsp;&nbsp;&nbsp;"Da, gospodine", reče robot, "kada je ušla na vrata, gospodine, bilo je to gotovo kao u stara vremena."
<BR>&nbsp;&nbsp;&nbsp;&nbsp;&nbsp;"Hvala ti, Oskare, što si mi rekao", reče Vebster. "Odmah izlazim. Donesi piće."
<BR>&nbsp;&nbsp;&nbsp;&nbsp;&nbsp;"Ona je donela svoje piće, gospodine", reče Oskar. "Nešto što je smešao gospodin Balentri."
<BR>&nbsp;&nbsp;&nbsp;&nbsp;&nbsp;"Balentri!" uzviknu Vebster. "Nadam se da nije otrov."
<BR>&nbsp;&nbsp;&nbsp;&nbsp;&nbsp;"Posmatrao sam je", reče mu Oskar, "pila je i još uvek je sve u redu."
<BR>&nbsp;&nbsp;&nbsp;&nbsp;&nbsp;Vebster se diže sa stolice, pređe preko sobe i uputi se predvorjem. Otvori vrata gurnuvši ih i začu šum talasa. Zažmiri od svetla koje je blještalo na vreloj peščanoj plaži koja se kao prava bela linija protezala od horizonta do horizonta. Pred njim se okean prositirao kao suncem isprano plavetnilo prošarano belinom zapenušanih talasa.
<BR>&nbsp;&nbsp;&nbsp;&nbsp;&nbsp;Pod nogama mu se rasipao pesak dok je koračao, a oči mu se navikavale na blještavu sunčevu svetlost.
<BR>&nbsp;&nbsp;&nbsp;&nbsp;&nbsp;Vide Saru kako sedi u jednoj od svetlih platnenih stolica pod palmama; kraj stolice je stajao bokal pastelne boje, veoma gospodstvenog izgleda.
<BR>&nbsp;&nbsp;&nbsp;&nbsp;&nbsp;U vazduhu se osećao oštar miris soli, a vetar s mora bio je prohladan u vazduhu vrelom od sunca.
<BR>&nbsp;&nbsp;&nbsp;&nbsp;&nbsp;On požuri napred, stište pružene ruke i pogleda je.
<BR>&nbsp;&nbsp;&nbsp;&nbsp;&nbsp;"Ni trenutak starija", reče on. "Isto si onako lepa kao onog dana kada sam te prvi put video."
<BR>&nbsp;&nbsp;&nbsp;&nbsp;&nbsp;Ona mu se nasmeši, blistavih očiju. "I ti, Džone. Malo sedih na slepoočnicama. Malo si zgodniji. To je sve."
<BR>&nbsp;&nbsp;&nbsp;&nbsp;&nbsp;On se nasmeja. "Bližim se šezdesetoj, Saro. Prikradaju mi se srednje godine."
<BR>&nbsp;&nbsp;&nbsp;&nbsp;&nbsp;"Donela sam nešto", reče Sara. "Jedno od Balentrijevih najnovijih remek-dela. Svešće ti godine na polovinu."
<BR>&nbsp;&nbsp;&nbsp;&nbsp;&nbsp;On progunđa. "Čudi me da Balentri nije potamanio pola Ženeve tim pićem koje zakuvava."
<BR>&nbsp;&nbsp;&nbsp;&nbsp;&nbsp;"Ovo je zaista dobro."
<BR>&nbsp;&nbsp;&nbsp;&nbsp;&nbsp;I bilo je dobro. Klizilo je glatko i imalo čudan, upola metalan, upola ekstatičan ukus.
<BR>&nbsp;&nbsp;&nbsp;&nbsp;&nbsp;Vebster privuče drugu stolicu bliže Sari, sede i stade da je gleda.
<BR>&nbsp;&nbsp;&nbsp;&nbsp;&nbsp;"Tako ti je lepo ovde", reče Sara. "To je Randal napravio, je l' da?"
<BR>&nbsp;&nbsp;&nbsp;&nbsp;&nbsp;Vebster klimnu glavom. "Napravio je više smejurije nego u cirkusu. Morao sam motkom da ga oteram. I ti njegovi roboti! Šašaviji su od njega."
<BR>&nbsp;&nbsp;&nbsp;&nbsp;&nbsp;"Ali on radi čudesne stvari. Uredio je marsovsku sobu za Kventina, prosto je van sveta."
<BR>&nbsp;&nbsp;&nbsp;&nbsp;&nbsp;"Znam", reče Vebster. "Bio je zapeo da ovde napravi sobu dubinskog prostora. Reče da bi to baš bilo mesto da sedneš i razmišljaš. Uvredio se kad mu nisam dozvolio da je napravi."
<BR>&nbsp;&nbsp;&nbsp;&nbsp;&nbsp;Desnim palcem protrlja nadlanicu leve ruke, zagledajući se u plavu izmaglicu nad okeanom. Sara se naže napred, skloni mu palac.
<BR>&nbsp;&nbsp;&nbsp;&nbsp;&nbsp;"Još uvek imaš one bradavice", reče.
<BR>&nbsp;&nbsp;&nbsp;&nbsp;&nbsp;On se nasmeja. "Mogao sam da ih skinem, ali nikako da stignem. Valjda i suviše radim. Do sada su već postale deo mene."
<BR>&nbsp;&nbsp;&nbsp;&nbsp;&nbsp;Ona mu pusti palac i on odsutno nastavi da trlja bradavice.
<BR>&nbsp;&nbsp;&nbsp;&nbsp;&nbsp;"Zauzet si", reče ona. "Nema te. Kako knjiga?"
<BR>&nbsp;&nbsp;&nbsp;&nbsp;&nbsp;"Spremna za pisanje", reče Vebster. "Sada je skiciram po glavama. Danas sam proverio poslednju stvar. Moram da budem siguran, znaš. To je jedno mesto ispod stare zgrade Solarne uprave. Gurneš jednu polugu i..."
<BR>&nbsp;&nbsp;&nbsp;&nbsp;&nbsp;"I šta?"
<BR>&nbsp;&nbsp;&nbsp;&nbsp;&nbsp;"Ne znam", reče Vebster. "Nešto se dogodi, pretpostavljam. Trebalo bi da pokušam da saznam šta, ali ne mogu da skupim hrabrost da to učinim. I suviše sam kopao po prašini za ovih poslednjih dvadeset godina da bi mi sad trebalo još."
<BR>&nbsp;&nbsp;&nbsp;&nbsp;&nbsp;"Izgledaš obeshrabren, Džone. Umoran. Ne treba da se zamaraš. Nema razloga. Treba da se krećeš. Hoćeš još jednu čašicu?"
<BR>&nbsp;&nbsp;&nbsp;&nbsp;&nbsp;On zavrte glavom. "Ne, Saro, hvala. Valjda nisam raspoložen. Bojim se, Saro, bojim."
<BR>&nbsp;&nbsp;&nbsp;&nbsp;&nbsp;"Bojiš se?"
<BR>&nbsp;&nbsp;&nbsp;&nbsp;&nbsp;"Ova soba", reče Vebster. "Iluzija. Ogledala koja daju iluziju daljine. Ventilatori koji duvaju vazduh kroz raspršenu so, pumpe koje uzburkavaju talase. Sintetičko sunce. Ako mi se ne dopada sunce, sve što imam da učinim to je da kvrcnem prekidač i odmah ću dobiti mesec."
<BR>&nbsp;&nbsp;&nbsp;&nbsp;&nbsp;"Iluzija", reče Sara.
<BR>&nbsp;&nbsp;&nbsp;&nbsp;&nbsp;"Baš to", reče Vebster. "To je sve što imamo. Nema stvarnog rada, nema stvarnog posla. Nema ničega za šta bismo radili, nema mesta kuda bismo išli. Radim već dvadeset godina i napisaću knjigu, a niko živi je neće pročitati. Samo bi imali da utroše vreme čitajući je, a oni to neće. Neće ih interesovati. Sve što bi trebalo da učine bilo bi da dođu i zatraže mi primerak - pa čak ako i ne bi hteli to da učine, bio bih toliko srećan što neko namerava da je čita da bih im je sam odneo. Ali niko neće hteti. Ona će otići na police sa svim ostalim knjigama koje su napisane. I šta ja imam od toga? Pazi... reći ću ti. Dvadeset godina rada, dvadeset godina zavaravanja, dvadeset godina duhovnog zdravlja."
<BR>&nbsp;&nbsp;&nbsp;&nbsp;&nbsp;"Znam", blago reče Sara. "Znam, Džone. Poslednje tri slike..."
<BR>&nbsp;&nbsp;&nbsp;&nbsp;&nbsp;On brzo diže pogled. "Ali, Saro..."
<BR>&nbsp;&nbsp;&nbsp;&nbsp;&nbsp;Ona zavrte glavom. "Ne, Džone. Niko ih nije hteo. One nisu u modi. Naturalizam je preživeo. Sada je moderan impresionalizam. Mazarije..."
<BR>
<BR>&nbsp;&nbsp;&nbsp;&nbsp;&nbsp;"I suviše smo bogati", reče Vebster. "Imamo i suviše. Sve nam je ostavljeno - sve i ništa. Kada je čovečanstvo prešlo na Jupiter, ono malo što ih je ostalo nasledilo je Zemlju, a ona je bila i suviše velika za njih. Nisu znali šta će, nisu mogli da upravljaju njom. Mislili su da je poseduju, ali oni su u stvari bili posedovani. Posedovale su ih, gospodarile njima i ulivale im strahopoštovanje stvari koje su se u prošlosti dogodile."
<BR>&nbsp;&nbsp;&nbsp;&nbsp;&nbsp;Ona ispruži ruku i dodirnu njegovu mišicu.
<BR>&nbsp;&nbsp;&nbsp;&nbsp;&nbsp;"Jadni Džone", reče.
<BR>&nbsp;&nbsp;&nbsp;&nbsp;&nbsp;"Ne možemo to prenebregnuti", reče on. "Jednog dana neki od nas moraće da pogledaju istini u oči, moraće opet da počnu - ni od čega."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Molim, Saro?"
<BR>&nbsp;&nbsp;&nbsp;&nbsp;&nbsp;"Došla sam da se oprostimo."
<BR>&nbsp;&nbsp;&nbsp;&nbsp;&nbsp;"Da se oprostimo?"
<BR>&nbsp;&nbsp;&nbsp;&nbsp;&nbsp;"Hoću da se uspavam."
<BR>&nbsp;&nbsp;&nbsp;&nbsp;&nbsp;On hitro skoči na noge, užasnut. "Ne, Saro!"
<BR>&nbsp;&nbsp;&nbsp;&nbsp;&nbsp;Ona se usiljeno nasmeja. "Zašto ne pođeš sa mnom, Džone? Na nekoliko stotina godina. Možda će sve biti drukčije kada se probudimo."
<BR>&nbsp;&nbsp;&nbsp;&nbsp;&nbsp;"Samo zato što niko neće tvoja platna. Samo zato što..."
<BR>&nbsp;&nbsp;&nbsp;&nbsp;&nbsp;"Zbog onoga što si baš maločas rekao. Iluzija, Džone. Znala sam to, osećala, ali nisam mogla to da rešim."
<BR>&nbsp;&nbsp;&nbsp;&nbsp;&nbsp;"Ali i San je iluzija."
<BR>&nbsp;&nbsp;&nbsp;&nbsp;&nbsp;"Znam. Ali ti ne znaš da je iluzija. Misliš da je stvaran. Nemaš inhibicija ni strahova, osim onih koji su namerno predviđeni. Prirodan je, Džone - prirodniji od života. Otišla sam do Templa i tamo su mi sve objasnili."
<BR>&nbsp;&nbsp;&nbsp;&nbsp;&nbsp;"A kada se probudiš?"
<BR>&nbsp;&nbsp;&nbsp;&nbsp;&nbsp;"Prilagođen si. Prilagođen kakvom god hoćeš životu, u kome god dobu se probudiš. Gotovo kao da si mu pripadao od samog početka. A možda će biti bolje. Ko zna? Možda će biti bolje."
<BR>&nbsp;&nbsp;&nbsp;&nbsp;&nbsp;"Neće biti", reče joj Džon mračno. "Ukoliko neko tu nešto ne učini. A narod koji beži u San da se sakrije neće se ponovo razmrdati."
<BR>&nbsp;&nbsp;&nbsp;&nbsp;&nbsp;Ona se skupi u stolici i on se odjednom oseti posramljen.
<BR>&nbsp;&nbsp;&nbsp;&nbsp;&nbsp;"Izvini, Saro. Nisam mislio na tebe. Niti na bilo koga. Mislio sam na sve nas."
<BR>&nbsp;&nbsp;&nbsp;&nbsp;&nbsp;Palme su promuklo šaputale svojim rapavim lišćem. Barice koje su za sobom ostavili talasi blistale su se na suncu.
<BR>&nbsp;&nbsp;&nbsp;&nbsp;&nbsp;"Neću pokušati da te odvratim", reče Vebster. "Ti si o tome razmislila, znaš šta želiš."
<BR>&nbsp;&nbsp;&nbsp;&nbsp;&nbsp;Nije uvek tako bilo sa ljudskom vrstom, pomisli. Nekada, pre hiljadu godina, čovek bi se raspravljao oko ovakve stvari. Ali džuvejnizam je okončao sve sitne svađe. Džuvejnizam je dekrajčio mnogo stvari.
<BR>&nbsp;&nbsp;&nbsp;&nbsp;&nbsp;"Uvek sam mislila", reče mu nežno Sara, "da smo mogli da ostanemo zajedno..."
<BR>&nbsp;&nbsp;&nbsp;&nbsp;&nbsp;On napravi nestrpljiv pokret. "To je samo još jedna stvar koju smo izgubili, još jedna stvar koju je ljudska vrsta upustila. Kad razmisliš, mnogo smo izgubili. Porodične veze i poslove, rad i svrhu."
<BR>&nbsp;&nbsp;&nbsp;&nbsp;&nbsp;Okrete se i otvoreno je pogleda. "Ako hoćeš da se vratiš, Saro..."
<BR>&nbsp;&nbsp;&nbsp;&nbsp;&nbsp;Ona zavrte glavom. "Ne bi vredelo, Džone. Prošlo je i suviše mnogo godina."
<BR>&nbsp;&nbsp;&nbsp;&nbsp;&nbsp;On se složi. Nije imalo smisla poricati.
<BR>&nbsp;&nbsp;&nbsp;&nbsp;&nbsp;Ona se diže i pruži ruku. "Ako ikada budeš rešio da se uspavaš, vidi gde sam ja. Tražiću da rezervišu jedno mesto odmah do mene."
<BR>&nbsp;&nbsp;&nbsp;&nbsp;&nbsp;"Ne verujem da ću se ikada rešiti", reče joj on.
<BR>&nbsp;&nbsp;&nbsp;&nbsp;&nbsp;"U redu, onda. Zbogom, Džone."
<BR>&nbsp;&nbsp;&nbsp;&nbsp;&nbsp;"Čekaj malo, Saro. Ništa ne reče o našem sinu. Nekada sam ga često viđao, ali..."
<BR>&nbsp;&nbsp;&nbsp;&nbsp;&nbsp;Ona se veselo nasmeja. "Tom je već gotovo odrastao čovek, Džone. I vrlo je čudno. On..."
<BR>&nbsp;&nbsp;&nbsp;&nbsp;&nbsp;"Tako ga dugo nisam video", opet reče Vebster.
<BR>&nbsp;&nbsp;&nbsp;&nbsp;&nbsp;"Nije čudo. Ne može da se skrasi u gradu - zbog svoje pasije. Valjda je to nasledio od tebe. Na neki način pionirski. Ne znam kako bi to čovek mogao drukčije nazvati."
<BR>&nbsp;&nbsp;&nbsp;&nbsp;&nbsp;"Misliš na neko novo istraživanje, nešto neobično."
<BR>&nbsp;&nbsp;&nbsp;&nbsp;&nbsp;"Neobično, da, ali nije istraživanje. Prosto ode u šumu i tamo živi sam. On i nekoliko njegovih prijatelja. Ponesu vrećicu soli, luk i strele - da, čudno je to", priznade Sara, "ali se dobro zabavlja. Kaže da tako nešto nauči. I zaista izgleda zdrav. Kao vuk. Snažan i vitak i ima neki pogled u očima."
<BR>&nbsp;&nbsp;&nbsp;&nbsp;&nbsp;Ona se okrete i pođe.
<BR>&nbsp;&nbsp;&nbsp;&nbsp;&nbsp;"Ispratiću te do vrata", reče Vebster.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne. Bolje nemoj."
<BR>&nbsp;&nbsp;&nbsp;&nbsp;&nbsp;"Zaboravila si bokal."
<BR>&nbsp;&nbsp;&nbsp;&nbsp;&nbsp;"Zadrži ga, Džone. Neće mi biti potreban tamo kuda odlazim."
<BR>
<BR>&nbsp;&nbsp;&nbsp;&nbsp;&nbsp;Vebester stavi plastičnu "kapu za razmišljanje", pritisnu dugme mašine za pisanje na svom stolu.
<BR>&nbsp;&nbsp;&nbsp;&nbsp;&nbsp;Glava dvadeset šesta, pomisli, a mašina škljocnu, kvocnu i napisa: "Glava XXVI."
<BR>&nbsp;&nbsp;&nbsp;&nbsp;&nbsp;Za trenutak Vebster razbistri mozak sakupljajući činjenice, sređujući sliku, zatim opet poče. Mašina škljocnu, zaklokota, onda zujeći krenu ustaljenim tempom:
<BR>&nbsp;&nbsp;&nbsp;&nbsp;&nbsp;Mašine su i dalje radile, roboti su rukovali njima kao i pre, i proizvodile su sve stvari koje su proizvodile i pre.
<BR>&nbsp;&nbsp;&nbsp;&nbsp;&nbsp;A roboti su radili pošto su znali da je njihovo pravo da rade, pravo i dužnost da rade ono za šta su bili napravljeni.
<BR>&nbsp;&nbsp;&nbsp;&nbsp;&nbsp;Mašine su nastavile da rade, i roboti su nastavili, proizvodeći bogatstvo kao da ima ljudi koji će ga koristiti, kao da je tu milion ljudi umesto tričavih pet hiljada.
<BR>&nbsp;&nbsp;&nbsp;&nbsp;&nbsp;A tih pet hiljada što su ostali, ili bili ostavljeni, odjednom su se obreli kao gospodari sveta koji je bio opremljen za milione, odjednom su imali bogatstvo i usluge koje su do samo pre nekoliko meseci pripadale milionima.
<BR>&nbsp;&nbsp;&nbsp;&nbsp;&nbsp;Nije bilo vlade, ali nije bilo potrebe za vladom, jer sve zločine i zloupotrebe koje je nekada sprečavala vlada sada je isto tako uspešno sprečavalo bogatstvo koje je ovih pet hiljada iznenadno nasledilo. Niko neće ukrasti ako može da uzme ono što želi. Niko se neće sporiti sa svojim susedom oko imanja kada je ceo svet imanje koje jednostavno može da se uzme. Svojinska prava su gotovo preko noći postala fraza koja nije ništa značila u svetu u kome je bilo više nego dovoljno za sve.
<BR>&nbsp;&nbsp;&nbsp;&nbsp;&nbsp;Zločini nasilja već davno su bili praktično eliminisani iz ljudskog društva, a pošto je ekonomski pritisak smanjen do stepena na kome su svojinska prava prestala da budu tačka trvenja, prestala je potreba za vladom. U stvari, prestala je potreba za mnogim ustaljenim običajima i pogodnostima koje je čovek vukao još od početaka razmene. Nije bilo potrebe za valutom, jer razmena nije imala nikakvog smisla u svetu u kome čovek, da bi dobio neku stvar, ima samo da je zatraži ili sam uzme.
<BR>&nbsp;&nbsp;&nbsp;&nbsp;&nbsp;Kada je ekonomski pritisak popustio, smanjili su se i društveni pritisci. Čovek više nije nalazio za potrebno da se povinuje standardima i običajnim zakonima koji su odigrali tako veliku ulogu u postjupiterovskom svetu kao indikacija komercijalnog karaktera.
<BR>&nbsp;&nbsp;&nbsp;&nbsp;&nbsp;Riligija, koja je već vekovima gubila teren, potpuno je nestala. Porodična jedinica, koju su tradicija i ekonomska potreba za staraocem i zaštitnikom držale na okupu, raspala se. Ljudi i žene živeli su zajedno kako god su hteli, rastajali se kada su želeli jer nije bilo nikakvog ekonomskog, nikakvog društvenog razloga koji bi bio protiv toga.
<BR>
<BR>&nbsp;&nbsp;&nbsp;&nbsp;&nbsp;Vebster prestade da misli i mašina tiho zaprede. On diže ruke, skide kapu, ponovo pročita poslednji pasus koncepta. Tu, pomisli, tu je koren ovoga. Da su porodice ostale na okupu. Da smo Sara i ja ostali zajedno.
<BR>&nbsp;&nbsp;&nbsp;&nbsp;&nbsp;Razmišljajući, trljao je bradavice na nadlanici: Pitam se da li se Tom preziva po meni ili po njoj. Obično uzimaju majčino ime. Sećam se da sam ga i ja nosio u početku, sve dok mi majka nije tražila da ga promenim. Rekla je da bi to godilo ocu, a ona nema ništa protiv; da se on ponosi imenom koje nosi i da sam mu jedino dete. A ona je imala još dece.
<BR>&nbsp;&nbsp;&nbsp;&nbsp;&nbsp;Samo da smo ostali zajedno. Onda bi zbog nečega vredelo živeti. Da smo ostali zajedno, Sara ne bi otišla da se uspava, ne bi ležala u rezervoaru sa tečnošću u stanju obamrlosti, sa 'kapom za snove' na glavi.
<BR>&nbsp;&nbsp;&nbsp;&nbsp;&nbsp;Pitam se kakav li je san izabrala - kakav oblik sintetičkog života. Hteo sam da je pitam, ali nisam se usudio. To na kraju krajeva nije stvar koju čovek može da pita.
<BR>&nbsp;&nbsp;&nbsp;&nbsp;&nbsp;Pruži ruku i opet uze kapu, stavi je na glavu, iznova sredi misli. Mašina odjednom škljocnuvši ožive:
<BR>&nbsp;&nbsp;&nbsp;&nbsp;&nbsp;čovek je bio zbunjen. Ali ne zadugo. Čovek je pokušavao. Ali ne zadugo.
<BR>&nbsp;&nbsp;&nbsp;&nbsp;&nbsp;Jer onih pet hiljada nije moglo da nastavi delo miliona koji su otišli na Jupiter da bi stupili u jedan bolji život u tuđim telima. Tih pet hiljada nije imalo znanja, ni snova, ni podstreka.
<BR>&nbsp;&nbsp;&nbsp;&nbsp;&nbsp;Tu su bili i psihološki faktori. Psihološki faktor tradicije koji je kao teret pritiskao umove ljudi koji su bili ostavljeni na Zemlji. Psihološki faktor džuvejnizma koji je prisiljavao ljude da budu pošteni prema sebi i drugima, koji je najzad nagnao ljude da uvide beznadežnost stvari koje su nastojali da učine. Džuvejnizam nije ostavljao mesta za lažnu hrabrost. A lažna, luda hrabrost koja ne zna protiv čega ustaje bila je ono za čim je onih pet hiljada imalo najviše potrebe.
<BR>&nbsp;&nbsp;&nbsp;&nbsp;&nbsp;Ono što su oni činili gubilo se u poređenju sa onim što je ranije bilo urađeno i najzad su shvatili da je za pet hiljada ljudi san miliona stvar i suviše velika da bi se pokušala.
<BR>&nbsp;&nbsp;&nbsp;&nbsp;&nbsp;Život je bio lep. Zašto bi se brinuli? Bilo je hrane i odeće i krova nad glavom, ljudskog društva i raskoši i zabave - imali su sve što bi čovek mogao poželeti.
<BR>&nbsp;&nbsp;&nbsp;&nbsp;&nbsp;Čovek je digao ruke od pokušaja. On se zabavljao. Ljudsko dostignuće postalo je jedan ništavan faktor, a ljudski život besmislen raj.
<BR>&nbsp;&nbsp;&nbsp;&nbsp;&nbsp;Vebster opet skide kapu, pruži ruku i isključi mašinu za pisanje.
<BR>&nbsp;&nbsp;&nbsp;&nbsp;&nbsp;Samo kada bi je neko pročitao kada je završim, pomisli. Kada bi je neko pročitao i razumeo. Kada bi neko mogao da shvati kuda ide ljudski život.
<BR>&nbsp;&nbsp;&nbsp;&nbsp;&nbsp;Mogao bih da im kažem, naravno. Mogao bih da izađem i da ih uhvatim za jaku jednog po jednog i da ih čvrsto držim sve dok im ne kažem šta mislim. Oni bi shvatili, jer bi džuvejnizam učinio da shvate. Ali ne bi obratili pažnju. Ćušnuli bi to negde daleko pozadi u glavu s tim da ga nekad u budućnosti pogledaju, i nikada ne bi imali vremena niti bi se potrudili da ga opet izvuku napolje.
<BR>&nbsp;&nbsp;&nbsp;&nbsp;&nbsp;I dalje bi radili gluposti koje sada čine, terajući glupave pasije koje su usvojili umesto rada. Randal sa njegovom trupom šašavih robota, koji idu okolo i mole da im se dozvoli da preurede kuće njegovih suseda. Balentri koji provodi duge časove izmišljajući nove alkoholne mešavine. Da, i Džon Vebster koji gubi dvadeset godina kopajući po istoriji jednog Jedinog grada.
<BR>
<BR>&nbsp;&nbsp;&nbsp;&nbsp;&nbsp;Vrata lako zaškripaše i Vebster se okrete. U sobu, nečujno kao mačka, uđe robot.
<BR>&nbsp;&nbsp;&nbsp;&nbsp;&nbsp;"Da, šta je, Oskare?"
<BR>&nbsp;&nbsp;&nbsp;&nbsp;&nbsp;Robot se zaustavi, nejasna prilika u polusvetlu sumračne sobe.
<BR>&nbsp;&nbsp;&nbsp;&nbsp;&nbsp;"Vreme je večeri, gospodine. Došao sam da vas pitam..."
<BR>&nbsp;&nbsp;&nbsp;&nbsp;&nbsp;"Što god smisliš", reče Vebster. "I, Oskare, možeš da pripremiš vatru."
<BR>&nbsp;&nbsp;&nbsp;&nbsp;&nbsp;"Vatra je pripremljena, gospodine."
<BR>&nbsp;&nbsp;&nbsp;&nbsp;&nbsp;Oskar nečujno pređe preko sobe, naže se nad kaminom. Plamen mu zasvetluca u ruci i varnica uhvati.
<BR>&nbsp;&nbsp;&nbsp;&nbsp;&nbsp;Vebster se opusti u stolici gledajući plamen kako liže uz drvo; čuo je ono slabo pištanje i praskanje drveta kad počinje da gori, šumno uvlačenje u grlu kamina.
<BR>&nbsp;&nbsp;&nbsp;&nbsp;&nbsp;"Lepo je, gospodine", reče Oskar.
<BR>&nbsp;&nbsp;&nbsp;&nbsp;&nbsp;"I tebi se dopada?"
<BR>&nbsp;&nbsp;&nbsp;&nbsp;&nbsp;"Stvarno mi se sviđa."
<BR>&nbsp;&nbsp;&nbsp;&nbsp;&nbsp;"Uspomene od predaka", reče ozbiljno Vebster. "Sećanje na ruku koja te je napravila."
<BR>&nbsp;&nbsp;&nbsp;&nbsp;&nbsp;"Mislite, gospodine?" upita Oskar.
<BR>&nbsp;&nbsp;&nbsp;&nbsp;&nbsp;"Ne, Oskare, šalio sam se. Anahronizmi, to smo ti i ja. Danas više ne loži vatru mnogo ljudi. Nema potrebe. Ali ima nešto u njoj, nešto čisto i ugodno."
<BR>&nbsp;&nbsp;&nbsp;&nbsp;&nbsp;Zagleda se u platno nad kaminom, sada osvetljeno plamenom. Oskar uhvati njegov pogled.
<BR>&nbsp;&nbsp;&nbsp;&nbsp;&nbsp;"Baš šteta za gospođicu Saru, gospodine."
<BR>&nbsp;&nbsp;&nbsp;&nbsp;&nbsp;Vebester zavrte glavom. "Ne, Oskare, ona je to želela. To ti je kao kada završiš jedan život i počneš drugi. Ona će ležati tamo u Templu, uspavana godinama, i živeće jedan drugi život. A to će, Oskare, biti srećan život. Jer i ona bi ga tako zamišljala."
<BR>&nbsp;&nbsp;&nbsp;&nbsp;&nbsp;U mislima se vrati na druge dane u ovoj istoj sobi.
<BR>&nbsp;&nbsp;&nbsp;&nbsp;&nbsp;"Ona je naslikala tu sliku, Oskare", reče on. "Dugo je radila na njoj i trudila se da uhvati stvar koju je želela da izrazi. Smejala se i govorila mi da sam i ja, onakav kakvog me vidi, na slici."
<BR>&nbsp;&nbsp;&nbsp;&nbsp;&nbsp;"Ne vidim vas, gospodine", reče Oskar.
<BR>&nbsp;&nbsp;&nbsp;&nbsp;&nbsp;"Ne, ja nisam tu. Pa ipak, možda i jesam. Ili deo mene. Deo mesta odakle sam. Ta kuća na slici, Oskare, to je kuća Vebsterovih u Severnoj Americi. A ja sam Vebster. Samo, daleko od kuće, daleko od ljudi koji su sagradili tu kuću."
<BR>&nbsp;&nbsp;&nbsp;&nbsp;&nbsp;"Severna Amerika nije tako daleko, gospodine."
<BR>&nbsp;&nbsp;&nbsp;&nbsp;&nbsp;"Ne", reče mu Vebster. "Prostorno ne tako daleko. Ali daleko u drugom smislu."
<BR>&nbsp;&nbsp;&nbsp;&nbsp;&nbsp;Oseti toplinu vatre kako se prikrada preko sobe i obuhvata ga.
<BR>&nbsp;&nbsp;&nbsp;&nbsp;&nbsp;Daleko. I suviše daleko - i u pogrešnom pravcu.
<BR>&nbsp;&nbsp;&nbsp;&nbsp;&nbsp;Robot se tiho pokrenu i tapkajući stopalima po zastiraču izađe iz sobe.
<BR>
<BR>&nbsp;&nbsp;&nbsp;&nbsp;&nbsp;Radila je dugo i mnogo se trudila da uhvati stvar koju je želela da izrazi.
<BR>
<BR>&nbsp;&nbsp;&nbsp;&nbsp;&nbsp;A šta je to bilo? Nikada je nije pitao i nikada mu nije rekla. Uvek je mislio, seti se, da je to verovatno bio način na koji se dim izvijao na nebu, šiban vetrom, način na koji se kuća pribila uza zemlju, stapajući se sa drvećem i travom, šćućurena na oluji koja briše nad zemljom.
<BR>&nbsp;&nbsp;&nbsp;&nbsp;&nbsp;Ali možda je bilo nešto drugo. Neki simbolizam. Nešto što je kuću činilo istovetnom sa ljudima koji su je sagradili.
<BR>&nbsp;&nbsp;&nbsp;&nbsp;&nbsp;Ustade i priđe bliže, stade kod vatre zabacivši glavu. Potezi četkicom jasno su se videli i slika je manje ličila na sliku nego kada se gleda sa pristojnog odstojanja. Stvar tehnike. Osnovni potezi i nijanse postignute četkicama da bi se stvorila ilizija.
<BR>&nbsp;&nbsp;&nbsp;&nbsp;&nbsp;Sigurnost. Sigurnost koja se oseća po tome kako kuća stoji čvrsto na svoja četiri ugla. Upornost, po tome kako je postala deo same zemlje. Strogost, upornost i izvesna sumornost daha.
<BR>&nbsp;&nbsp;&nbsp;&nbsp;&nbsp;Danima je sedela sa pogledom upravljenim na kuću, pažljivo skicirala, polako slikala, često sedela i posmatrala ne radeći ništa. Bilo je pasa, govorila je, i robota, ali ih ona nije unela u sliku zato što je želela samo kuću. Jednu od ono malo kuća koje su još ostale na Zemlji. Vekovima zanemarivane, ostale su se skljokale. Vratite Zemlju nazad divljini.
<BR>&nbsp;&nbsp;&nbsp;&nbsp;&nbsp;Ali u ovoj su bili psi i roboti. Jedan veliki robot, rekla je, i mnogo malih.
<BR>&nbsp;&nbsp;&nbsp;&nbsp;&nbsp;Vebster nije obraćao pažnju - bio je i suviše zauzet.
<BR>&nbsp;&nbsp;&nbsp;&nbsp;&nbsp;Okrete se oko sebe i vrati se stolu.
<BR>&nbsp;&nbsp;&nbsp;&nbsp;&nbsp;Čudna stvar, kad pomisliš. Da roboti i psi žive zajedno. Jedan Vebster se nekada petljao sa psima pokušavajući da ih izvede na put njihove sopstvene civilizacije, pokušavajuci da razvije jednu novu civilizaciju čoveka i psa.
<BR>&nbsp;&nbsp;&nbsp;&nbsp;&nbsp;U njemu oživeše mrvice sećanja - upola zaboravljeni sitni fragmenti predanja koja su kroz vreme doprla o kući Vebsterovih. Bio je tu jedan robot po imenu Dženkins, koji je služio porodicu od samog početka; jedan starac koji je sedeo na travnjaku pred kućom, gledao zvezde i čekao sina koji se nikada nije vratio. A nad kućom je lebdelo jedno prokletstvo, prokletstvo zato što su dopustili da svet izgubi Džuvejnovu filozofiju.
<BR>&nbsp;&nbsp;&nbsp;&nbsp;&nbsp;U jednom uglu sobe stajao je vizor, gotovo zaboravljeni komad nameštaja, nešto što se retko upotrebljavalo. Nije bilo potrebe za tim. Ceo svet je bio ovde, u gradu Ženevi.
<BR>&nbsp;&nbsp;&nbsp;&nbsp;&nbsp;Vebster se podiže, uputi se prema vizoru, stade i zamisli se. Pozivane kombinacije bili su zabeležene u imeniku, ali gde je imenik? Najverovatnije negde u njegovom stolu.
<BR>&nbsp;&nbsp;&nbsp;&nbsp;&nbsp;Vrati se do stola i stade da pretura po fiokama. Već uzbuđen, besno je rio, kao terijer koji iskopava kost.
<BR>
<BR>&nbsp;&nbsp;&nbsp;&nbsp;&nbsp;Dženkins, drevni robot, protrlja svoju metalnu bradu metalnim prstima. To je činio kada je bio duboko zamišljen - besmislen, razdražujući gest koji je primio u svom dugom druženju sa ljudskom vrstom.
<BR>&nbsp;&nbsp;&nbsp;&nbsp;&nbsp;Oči mu se opet okrenuše malom crnom psu koji je sedeo na podu kraj njega.
<BR>&nbsp;&nbsp;&nbsp;&nbsp;&nbsp;"Znači, vuk je bio prijateljski raspoložen", reče Dženkins. "Ponudio ti je zeca."
<BR>&nbsp;&nbsp;&nbsp;&nbsp;&nbsp;Ebenezer uzbuđeno poskoči uz njegove noge. "To je bio jedan od onih što smo ih hranili prošle godine. Iz onog čopora koji smo probali da pripitomimo."
<BR>&nbsp;&nbsp;&nbsp;&nbsp;&nbsp;"Da li bi opet prepoznao tog vuka?"
<BR>&nbsp;&nbsp;&nbsp;&nbsp;&nbsp;Ebenezer potvrdi.
<BR>&nbsp;&nbsp;&nbsp;&nbsp;&nbsp;"Uhvatio sam mu miris", reče on. "Setio bih ga se."
<BR>&nbsp;&nbsp;&nbsp;&nbsp;&nbsp;Šedou protrlja stopala o pod. "Slušaj, Dženkinse, zar nećeš da mu zvizneš jedan šamar? Trebalo je da osluškuje, a on pobegao. Nije on imao šta da juri zečeve..."
<BR>&nbsp;&nbsp;&nbsp;&nbsp;&nbsp;Dženkins strogo progovori: "Tebe bi trebalo išopati, Šedou. Zbog tvog stava. Ti si dodeljen Ebenezeru, treba da budeš deo njega. Ti nisi ličnost. Ti predstavljaš samo Ebenezerove ruke. Da ima ruke, ti mu ne bi bio potreban. Ti nisi njegov mentor niti njegova savest. Samo njegove ruke. Upamti to."
<BR>&nbsp;&nbsp;&nbsp;&nbsp;&nbsp;Šedou buntovno protrlja nogama. "Pobeći ću", reče on.
<BR>&nbsp;&nbsp;&nbsp;&nbsp;&nbsp;"Otići ćeš divljim robotima, pretpostavljam", reče Dženkins.
<BR>&nbsp;&nbsp;&nbsp;&nbsp;&nbsp;Šedou potvrdi. "Bili bi srećni da sam sa njima. Oni rade stvari. Potrebna im je svaka pomoć koju mogu dobiti."
<BR>&nbsp;&nbsp;&nbsp;&nbsp;&nbsp;"Razlupali bi te u parčiće", reče mu kiselo Dženkins. "Ti nemaš škole, nemaš nikakvih sposobnosti koje bi te izjednačile sa njima."
<BR>&nbsp;&nbsp;&nbsp;&nbsp;&nbsp;Okrenu se Ebenezeru. "Imamo mi druge robote."
<BR>&nbsp;&nbsp;&nbsp;&nbsp;&nbsp;Ebenezer odmahnu glavom. "Šedou je dobar. Mogu ja s njim. Mi znamo jedan drugog. On me spasava da se ne ulenjim, drži me na nogama."
<BR>&nbsp;&nbsp;&nbsp;&nbsp;&nbsp;"To je dobro", reče Dženkins. "Vas dvojica nastavite. I ako ikada slučajno budeš napolju jurio zečeve, Ebenezere, i opet naletiš na tog vuka, pokušaj da ga civilizuješ."
<BR>&nbsp;&nbsp;&nbsp;&nbsp;&nbsp;Zraci sunca koje se klonilo zapadu slivali su se kroz prozore ispunjavajući prastaru sobu toplotom kasne prolećne večeri.
<BR>&nbsp;&nbsp;&nbsp;&nbsp;&nbsp;Dženikins je mirno sedeo na stolici, slušajući zvuke koji su dopirali spolja - zvonjenje medenica, kevtanje štenadi, tupe udarce sekire koja cepa panjeve za kamin.
<BR>&nbsp;&nbsp;&nbsp;&nbsp;&nbsp;Jadni mali, mislio je Dženkins. Izvukao se napolje da juri zeca dak je trebalo da osluškuje. I suviše daleko - i suviše brzo. Moraću da pripazim na to. Moraću da ih čuvam da ne propadnu. Kad dođe jesen, prekinućemo rad za nedelju-dve i ići u lov na rakune. To će za njih biti fantastično.
<BR>&nbsp;&nbsp;&nbsp;&nbsp;&nbsp;Mada će doći dan kada više neće biti lovova na rakune ni trke za zečevima - dan kada će psi konačno sve pripitomiti, kad će svi divlji stvorovi biti bića koja misle, govore, rade. Lud san, i dalek - ali, pomisli Dženkins, ne luđi i ne dalji od nekih čovekovih snova.
<BR>&nbsp;&nbsp;&nbsp;&nbsp;&nbsp;Možda čak i bolji od čovekovih snova, jer oni nemaju ništa od one svireposti koju je ljudska vrsta izmišljala, nemaju kao cilj onu mehaničku brutalnost koju je ljudska vrsta razvila.
<BR>&nbsp;&nbsp;&nbsp;&nbsp;&nbsp;Jedna nova civilizacija, nova kultura, nov način mišljenja. Mistična, možda, i vizionarska, ali i čovek je bio vizionar. Prodiranje u tajne pored kojih je čovek projurio kao pored stvari nedostojnih da na njih gubi vreme, čistih praznoverica koje nisu mogle imati naučne osnove.
<BR>&nbsp;&nbsp;&nbsp;&nbsp;&nbsp;Stvari koje odjednom lupe u noći. Stvari koje se šunjaju oko kuće i psi se dignu i reže, a u snegu nema tragova. Zavijanje pasa kada neko umre.
<BR>&nbsp;&nbsp;&nbsp;&nbsp;&nbsp;Psi su znali. Psi su znali mnogo pre nego što im je dat jezik da govore, kontaktna sočiva da čitaju. Oni na tom putu nisu dospeli tako daleko kao čovek - nisu bili cinični ni skeptični. Verovali su onome što su čuli i osetili. Oni nisu izmislili praznovericu kao formu voljnog mišljenja, kao zaštitu od neviđenih stvari.
<BR>&nbsp;&nbsp;&nbsp;&nbsp;&nbsp;Dženkins se opet okrete stolu, uze pero i naže se nad svesku pred sobom. Pero zaškripa pod pritiskom.
<BR>&nbsp;&nbsp;&nbsp;&nbsp;&nbsp;Ebenezer javlja o prijateljskim osećanjima kod vuka. Predložiti savetu da Ebenezera razreši dužnosti osluškivača i stavi mu u zadatak da stupi u kontakt sa vukom.
<BR>
<BR>&nbsp;&nbsp;&nbsp;&nbsp;&nbsp;Dobro bi bilo, razmišljao je Dženkins, imati vukove za prijatelje. Oni bi bili sjajni izviđači. Bolji od pasa. Čvršći, brži, pomalo podmakli. Mogli bi da paze na divlje robote preko reke i olakšaju posao psima. Da motre na zamkove mutanata.
<BR>&nbsp;&nbsp;&nbsp;&nbsp;&nbsp;Dženkins zavrte glavom. Nikome se ne može verovati ovih dana. Sa robotima izgleda da je sve u redu. Prijateljski se ponašaju, svraćaju ponekad, pomognu kad treba s vremena na vreme. U stvari, kao pravi susedi. Ali nikad se ne zna.
<BR>&nbsp;&nbsp;&nbsp;&nbsp;&nbsp;I grade mašine.
<BR>&nbsp;&nbsp;&nbsp;&nbsp;&nbsp;Mutanti nikada nikoga ne uznemiravaju i stvarno se retko viđaju. Ali i na njih se mora motriti. Nikad ne znaš kakvo đavolstvo možda smeraju. Seti se šta su napravili čoveku. Ona prljava podvala sa džuvejnizmom, kada su im ga predali u trenutku kada će osuditi vrstu na smrt.
<BR>&nbsp;&nbsp;&nbsp;&nbsp;&nbsp;Ljudi. Bili su bogovi za nas i sada su nestali. Ostavili nas same. Doduše, ima ih još nekoliko u Ženevi, ali njih ne možemo uznemiravati, oni se ne interesuju za nas.
<BR>&nbsp;&nbsp;&nbsp;&nbsp;&nbsp;Sedeo je u sumraku, misleći na viskije koje je nosio, na poslove koje je svršavao, na dane kada su Vebsterovi živeli i umirali među ovim zidovima.
<BR>&nbsp;&nbsp;&nbsp;&nbsp;&nbsp;A sada - otac-ispovednik za pse. Slatki mali đavoli, bistri i oštroumni - i žestoko se trude.
<BR>
<BR>&nbsp;&nbsp;&nbsp;&nbsp;&nbsp;Zvonce tiho zazuja i Dženkins se naglo uspravi u svom sedištu. Opet zazuja i na televizoru zatrepta zelena svetlost. Dženkins se diže na noge, stade ne verujući, buljeći u treptavo svetlo.
<BR>&nbsp;&nbsp;&nbsp;&nbsp;&nbsp;Neko zove!
<BR>&nbsp;&nbsp;&nbsp;&nbsp;&nbsp;Neko zove posle gotovo hiljadu godina!
<BR>&nbsp;&nbsp;&nbsp;&nbsp;&nbsp;Zatetura se napred, pade u stolicu, drhtavim prstima napipa prekidač, okrete ga.
<BR>&nbsp;&nbsp;&nbsp;&nbsp;&nbsp;Zid ispred njega se rastopi i on se nađe licem u lice sa čovekom iza jednog stola. Iza čoveka, plamen iz kamina osvetljavao je sobu sa visokim prozorima od obojenog stakla.
<BR>&nbsp;&nbsp;&nbsp;&nbsp;&nbsp;"Ti si Dženkins", reče čovek, a u licu mu je bilo nešto što Dženkinsa nagna da uzvikne.
<BR>&nbsp;&nbsp;&nbsp;&nbsp;&nbsp;"Vi... vi..."
<BR>&nbsp;&nbsp;&nbsp;&nbsp;&nbsp;"Ja sam Džon Vebster", reče čovek.
<BR>&nbsp;&nbsp;&nbsp;&nbsp;&nbsp;Dženkins položi šake na televizor, sede pravo i ukočeno, uplašen nerobotskim emocijama koje su potresale njegovo metalno biće.
<BR>&nbsp;&nbsp;&nbsp;&nbsp;&nbsp;"Poznao bih vas bilo gde", reče Dženkins. "Imate njihov izgled. Prepoznao bih nekog vašeg. I suviše dugo sam radio za vas. Služio pića i... i..."
<BR>&nbsp;&nbsp;&nbsp;&nbsp;&nbsp;"Da, znam", reče Vebster. "Tvoje ime se prenosilo generacijama do nas. Zapamtili smo te."
<BR>&nbsp;&nbsp;&nbsp;&nbsp;&nbsp;"Jeste li u Ženevi, Džone?" Onda se Dženkins seti. "Hoću kažem, gospodine."
<BR>&nbsp;&nbsp;&nbsp;&nbsp;&nbsp;"Nema potrebe", reče Vebster. "Draže mi je da me zoveš Džon. Jeste, u Ženevi sam. Ali hteo bih da te vidim. Pitam se da li bih mogao."
<BR>&nbsp;&nbsp;&nbsp;&nbsp;&nbsp;"Mislite, da dođete ovamo?"
<BR>&nbsp;&nbsp;&nbsp;&nbsp;&nbsp;Vebster klimnu glavom.
<BR>&nbsp;&nbsp;&nbsp;&nbsp;&nbsp;"Ali kuća je prepuna pasa, gospodine."
<BR>&nbsp;&nbsp;&nbsp;&nbsp;&nbsp;Vebster se nasmeja. "Pasa koji govore?" upita.
<BR>&nbsp;&nbsp;&nbsp;&nbsp;&nbsp;"Da", reče Dženkins, "i biće im drago da vas vide. Oni znaju sve o porodici. Posedaju unaokolo uveče i uspavljuju se pričama iz starih dana... i..."
<BR>&nbsp;&nbsp;&nbsp;&nbsp;&nbsp;"Šta, Dženkinse?"
<BR>&nbsp;&nbsp;&nbsp;&nbsp;&nbsp;"I meni će biti milo da vas vidim. Bilo je tako pusto!"
<BR>
<BR>&nbsp;&nbsp;&nbsp;&nbsp;&nbsp;Bog je došao.
<BR>&nbsp;&nbsp;&nbsp;&nbsp;&nbsp;Čučeći u mraku, Ebenezer uzdrhta pri toj pomisli. Kad bi Dženkins znao da sam ovde, pomisli, udesio bi me za vrbicu. Dženkins je rekao da imamo da ga ostavimo na miru bar neko vreme.
<BR>&nbsp;&nbsp;&nbsp;&nbsp;&nbsp;Ebenezer se privuče na svojim nečujnim, mekim jastucima od šapa, stade da njuška oko vrata kabineta. I vrata su bila otvorena - taman koliko najmanja pukotina!
<BR>&nbsp;&nbsp;&nbsp;&nbsp;&nbsp;Pribi se trbuhom uza zemlju, slušajući, ali ništa se nije moglo čuti. Oseti samo miris, nepoznat, oštar miris od koga mu se nakostrešiše dlake duž leđa u iznenadnom, gotovo nepodnošljivom zanosu.
<BR>&nbsp;&nbsp;&nbsp;&nbsp;&nbsp;Baci brz pogled preko ramena, ali ništa se nije micalo. Dženkins je bio tamo u trpezariji i govorio psima kako moraju pristojno da se vladaju, a Šedou je otišao nekud po nekom robotskom poslu.
<BR>&nbsp;&nbsp;&nbsp;&nbsp;&nbsp;Tiho, pažljivo, Ebenezer gurnu njuškom vrata i ona se jače otvoriše. Još jednom gurnu i vrata se otvoriše do pola.
<BR>&nbsp;&nbsp;&nbsp;&nbsp;&nbsp;Čovek je sedeo pred kaminom, u velikoj naslonjači, duge noge bile su mu prekrštene, a ruke sklopljene na stomaku.
<BR>&nbsp;&nbsp;&nbsp;&nbsp;&nbsp;Ebenzer se još jače pribi uz pod i tiho i nevoljno jedva čujno zacvili.
<BR>&nbsp;&nbsp;&nbsp;&nbsp;&nbsp;Na taj zvuk Džon Vebster se naglo uspravi.
<BR>&nbsp;&nbsp;&nbsp;&nbsp;&nbsp;"Ko je tamo?" upita.
<BR>&nbsp;&nbsp;&nbsp;&nbsp;&nbsp;Ebenezer se ohladi na podu i oseti kako mu se od lupanja srca telo trza.
<BR>&nbsp;&nbsp;&nbsp;&nbsp;&nbsp;"Ko je tamo?" ponovo upita Vebster i onda spazi psa.
<BR>&nbsp;&nbsp;&nbsp;&nbsp;&nbsp;Kad opet progovori, glas mu je bio blaži. "Uđi, druškane. Hajde, uđi."
<BR>&nbsp;&nbsp;&nbsp;&nbsp;&nbsp;Ebenezer se ne pomače.
<BR>&nbsp;&nbsp;&nbsp;&nbsp;&nbsp;Vebster pucnu prstima prema njemu. "Neću ti ništa. Hajde uđi. Gde su ostali?"
<BR>&nbsp;&nbsp;&nbsp;&nbsp;&nbsp;Ebenezer pokuša da se digne, pokuša da puzi po podu, ali su mu se kosti pretvorile u gumu, a krv u vodu. A čovek je koračao prema njemu, idući dugim koracima preko poda.
<BR>&nbsp;&nbsp;&nbsp;&nbsp;&nbsp;Video je kako se čovek naginje nad njim, osetio snažne ruke ispod svog tela, znao je da ga podižu. I u nozdrvama snažno oseti miris koji je nanjušio na otvorenim vratima - neodoljiv božanski miris.
<BR>&nbsp;&nbsp;&nbsp;&nbsp;&nbsp;Ruke ga stisnuše uz čudnu tkaninu koju je čovek nosio umesto krzna i jedan glas mu zapevuši - ne reči, već ohrabrenje.
<BR>&nbsp;&nbsp;&nbsp;&nbsp;&nbsp;"Znači, došao si da me posetiš", reče Džon Vebster. "Izvukao si se i došao da me vidiš."
<BR>&nbsp;&nbsp;&nbsp;&nbsp;&nbsp;Ebenezer iznemoglo klimnu glavom. "Ne ljutiš se, je l'da? Nećeš reći Dženkinsu?"
<BR>&nbsp;&nbsp;&nbsp;&nbsp;&nbsp;Vebster odmahnu glavom. "Ne, neću reći Dženkinsu."
<BR>&nbsp;&nbsp;&nbsp;&nbsp;&nbsp;On sede, a Ebenezer mu sede u krilo, gledajući mu u lice - snažno, izbrazdano lice na kome su se crte pri odblescima vatre u kaminu još jače isticale.
<BR>&nbsp;&nbsp;&nbsp;&nbsp;&nbsp;Vebsterova ruka se diže i pomilova Ebenezera po glavi, a Ebenezer zacvile od pseće sreće.
<BR>&nbsp;&nbsp;&nbsp;&nbsp;&nbsp;"Ovo je kao kada dođeš kući", reče Vebster, ne obraćajući se psu. "Kao da si bio na putu dugo, dugo vremena i onda se vratiš kući. A toliko je vremena prošlo da je ne prepoznaješ. Ne poznaješ nameštaj, ne prepoznaješ raspored prostorija. Ali znaš po osećanju da je to stara poznata kuća i srećan si što si došao."
<BR>&nbsp;&nbsp;&nbsp;&nbsp;&nbsp;"Dopada mi se ovde", reče Ebenezer misleći na Vebsterovo krilo, ali čovek ga pogrešno shvati.
<BR>&nbsp;&nbsp;&nbsp;&nbsp;&nbsp;"Naravno da ti se dopada", reče on. "To je tvoja kuća isto kao i moja. Više tvoja, u stvari, jer ti si ostao ovde i starao se o njoj, a ja nisam živeo u njoj pa sam je zaboravio."
<BR>&nbsp;&nbsp;&nbsp;&nbsp;&nbsp;Potapša Ebenezera po glavi i povuče ga za uši.
<BR>&nbsp;&nbsp;&nbsp;&nbsp;&nbsp;"Kako se zoveš?" upita.
<BR>&nbsp;&nbsp;&nbsp;&nbsp;&nbsp;"Ebenezer."
<BR>&nbsp;&nbsp;&nbsp;&nbsp;&nbsp;"A šta ti radiš, Ebenezere?"
<BR>&nbsp;&nbsp;&nbsp;&nbsp;&nbsp;"Osluškujem."
<BR>&nbsp;&nbsp;&nbsp;&nbsp;&nbsp;"Osluškuješ?"
<BR>&nbsp;&nbsp;&nbsp;&nbsp;&nbsp;"Da, to mi je posao. Osluškujem koblije."
<BR>&nbsp;&nbsp;&nbsp;&nbsp;&nbsp;"I ti čuješ koblije?"
<BR>&nbsp;&nbsp;&nbsp;&nbsp;&nbsp;"Ponekad. Ne ističem se u tome. Mislim na to kako bih jurio zečeve i ne obraćam pažnju."
<BR>&nbsp;&nbsp;&nbsp;&nbsp;&nbsp;"I šta čuješ?"
<BR>&nbsp;&nbsp;&nbsp;&nbsp;&nbsp;"Razne stvari. Ponekad kobli hodaju, drugi put samo lupaju. A povremeno razgovaraju. Mada češće misle."
<BR>&nbsp;&nbsp;&nbsp;&nbsp;&nbsp;"Slušaj, Ebenezere. Izgleda da ne znam gde da smestim te koblije."
<BR>&nbsp;&nbsp;&nbsp;&nbsp;&nbsp;"Oni i nisu ni na kakvom mestu", reče Ebenezer. "Bar ne na ovoj Zemlji."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"To je kao kada bi bila jedna velika kuća", reče Ebenezer. "Velika kuća sa mnogo soba. I sa vratima između soba. I ako se nalaziš u jednoj sobi, možeš da čuješ koga god hoćeš u drugim sobama, samo ne možeš da dođeš do njega."
<BR>&nbsp;&nbsp;&nbsp;&nbsp;&nbsp;"Svakako da možeš", reče Vebster. "Imaš samo da prođeš kroz vrata."
<BR>&nbsp;&nbsp;&nbsp;&nbsp;&nbsp;"Ali ne možeš otvoriti vrata", reče Ebenezer. "Ti čak i ne znaš za vrata. Misliš da je ova soba u kojoj si ti jedina soba u kući. A čak i kada bi znao za vrata, ne bi mogao da ih otvoriš."
<BR>&nbsp;&nbsp;&nbsp;&nbsp;&nbsp;"Govoriš o dimenzijama."
<BR>&nbsp;&nbsp;&nbsp;&nbsp;&nbsp;Ebenezerovo čelo se nabra od zabrinutog razmišljanja. "Ne znam tu reč što si rekao. Dimenzije. Ja sam ti ispričao onako kako je Dženkins nama rekao. Rekao je da to u stvari nije kuća i nisu sobe i da stvorenja koja čujemo verovatno ne liče na nas."
<BR>&nbsp;&nbsp;&nbsp;&nbsp;&nbsp;Vebster klimnu za sebe. Tako je trebalo činiti. Ne uznemiravati se. Raditi polako. Ne zbunjivati ih krupnim nazivima. Prvo im omogući da dobiju predstavu, pa onda uvodi egzaktnu i naučnu terminologiju. A više je nego verovatno da bi to bila jedna veštački stvorena terminologija. Već je tu jedna skovana reč. Kobli - stvorenja iza zida, stvorenja koja se čuju, ali se ne mogu identifikovati - stanovnici susedne sobe.
<BR>&nbsp;&nbsp;&nbsp;&nbsp;&nbsp;Kobli.
<BR>&nbsp;&nbsp;&nbsp;&nbsp;&nbsp;Kobli će te uhvatiti ako ne paziš.
<BR>&nbsp;&nbsp;&nbsp;&nbsp;&nbsp;To bi bio ljudski način. Ne mogu da razumem stvar. Ne mogu da je vidim. Ne mogu da je probam. Ne mogu da je analiziram. U redu, onda je nema. Ne postoji. To je utvara, vilenjak, kobli.
<BR>&nbsp;&nbsp;&nbsp;&nbsp;&nbsp;Kobli će te uhvatiti...
<BR>&nbsp;&nbsp;&nbsp;&nbsp;&nbsp;Tako je jednostavnije, ugodnije. Plašiš se? Sigurno, ali to na svetlu zaboravljaš. I ne muči te, ne prati te. Pomisliš dovoljno jako i željom ga oteraš. Napraviš od toga utvaru ili vilenjaka i možeš da mu se smeješ - po danu.
<BR>
<BR>&nbsp;&nbsp;&nbsp;&nbsp;&nbsp;Topao, vlažan i rapav jezik liznu Vebstera po bradi i Ebenezer se izvi od zadovoljstva.
<BR>&nbsp;&nbsp;&nbsp;&nbsp;&nbsp;"Dopadaš mi se", reče Ebenezer. "Dženkins me nikada nije ovako držao. Niko me nikada nije ovako držao."
<BR>&nbsp;&nbsp;&nbsp;&nbsp;&nbsp;"Dženkins je zauzet", reče Vebster.
<BR>&nbsp;&nbsp;&nbsp;&nbsp;&nbsp;"Naravno da jeste", složi se Ebenezer. "On zapisuje stvari u jednu knjigu. Stvari koje mi psi čujemo dok osluškujemo i stvari koje treba da uradimo."
<BR>&nbsp;&nbsp;&nbsp;&nbsp;&nbsp;"Čuli ste za Vebsterove?" upita čovek.
<BR>&nbsp;&nbsp;&nbsp;&nbsp;&nbsp;"Jesmo. Znamo sve o njima. Ti si Vebster. Mislili smo da ih više nema."
<BR>&nbsp;&nbsp;&nbsp;&nbsp;&nbsp;"Jeste, ima", reče Vebster. "Ovde je bio jedan sve vreme. Dženkins je Vebster."
<BR>&nbsp;&nbsp;&nbsp;&nbsp;&nbsp;"To nam nikada nije rekao."
<BR>&nbsp;&nbsp;&nbsp;&nbsp;&nbsp;"Nije hteo."
<BR>&nbsp;&nbsp;&nbsp;&nbsp;&nbsp;Vatra je utrnula i soba se smrači. Pucketavi plamenovi gonili su slabe odsjaje po zidovima i podu.
<BR>&nbsp;&nbsp;&nbsp;&nbsp;&nbsp;I još nešto. Čulo se jedva čujno šuškanje, šaputanje, kao da sami zidovi govore. Stara kuća sa davnim uspomenama i puno života utisnutog u građu. Dve hiljade godina življenja. Sagrađena da traje, i trajala je. Sagrađena da bude dom, i još uvek je dom - postojano mesto koje čoveka čvrsto obgrli i greje, i polaže pravo na njega.
<BR>&nbsp;&nbsp;&nbsp;&nbsp;&nbsp;U glavi su mu odzvanjali koraci - koraci iz davnog doba, koraci čiji je poslednji odjek zamro pre mnogo vekova. Hod Vebsterovih. Onih koji su živeli pre mene, onih koje je Dženkins dvorio od njihovog dana rođenja pa do smrtnog časa.
<BR>&nbsp;&nbsp;&nbsp;&nbsp;&nbsp;Istorija. Ovde je istorija. Istorija koja se talasa u zavesama, gmiže po podu, sedi po ćoškovima, posmatra sa zida. Živa istorija koju čovek oseća u kostima i na plećima - sjaj davno umrlih očiju koje se vraćaju.
<BR>&nbsp;&nbsp;&nbsp;&nbsp;&nbsp;Još jedan Vebster, eh! Ne izgleda bogzna kako. Bezvredan. Loža je odigrala svoje. Nije kao što smo mi bili u svoje vreme. To je valjda poslednji.
<BR>&nbsp;&nbsp;&nbsp;&nbsp;&nbsp;Džon Vebster se pomeri. "Ne, nisam poslednji", reče on. "Ja imam sina."
<BR>&nbsp;&nbsp;&nbsp;&nbsp;&nbsp;Pa, to nije velika razlika. Kaže da ima sina. Ali ni on ne može biti bogzna šta...
<BR>&nbsp;&nbsp;&nbsp;&nbsp;&nbsp;Vebster skoči sa stolice i Ebenezer mu skliznu s krila.
<BR>&nbsp;&nbsp;&nbsp;&nbsp;&nbsp;"Nije istina", povika Vebster. "Moj sin..."
<BR>&nbsp;&nbsp;&nbsp;&nbsp;&nbsp;Onda opet sede.
<BR>&nbsp;&nbsp;&nbsp;&nbsp;&nbsp;Njegov sin tamo u šumi sa lukom i strelom, igra se igre, zabavlja se.
<BR>&nbsp;&nbsp;&nbsp;&nbsp;&nbsp;"Pasija", rekla je Sara pre nego što se popela na brdo da provede sto godina snova.
<BR>&nbsp;&nbsp;&nbsp;&nbsp;&nbsp;Pasija. Ne posao. Ne način života. Ne potreba.
<BR>&nbsp;&nbsp;&nbsp;&nbsp;&nbsp;Pasija.
<BR>&nbsp;&nbsp;&nbsp;&nbsp;&nbsp;Veštačka stvar. Stvar koja nema početka ni kraja. Stvar koju čovek može da prekine svakog trenutka, a da to niko nikada ne primeti.
<BR>&nbsp;&nbsp;&nbsp;&nbsp;&nbsp;Kao izmišljanje recepata za razna pića.
<BR>&nbsp;&nbsp;&nbsp;&nbsp;&nbsp;Kao slikanje slika koje niko ne želi.
<BR>&nbsp;&nbsp;&nbsp;&nbsp;&nbsp;Ići okolo sa četom ludih robota i tražiti od ljudi da vam dozvole da im preuredite kuće.
<BR>&nbsp;&nbsp;&nbsp;&nbsp;&nbsp;Pisati istoriju za koju se niko ne interesuje.
<BR>&nbsp;&nbsp;&nbsp;&nbsp;&nbsp;Igrati se Indijanaca ili pećinskog čoveka ili pionira sa lukom i strelom.
<BR>&nbsp;&nbsp;&nbsp;&nbsp;&nbsp;Izmišljati stolećima duge snove za ljude i žene koji su umorni od života i žude za fantazijom.
<BR>&nbsp;&nbsp;&nbsp;&nbsp;&nbsp;Čovek je sedeo u stolici, zagledan u ništavilo koje se širilo pred njegovim očima, užas i strašno ništavilo koje se pretvara u sutra i sutra.
<BR>&nbsp;&nbsp;&nbsp;&nbsp;&nbsp;Ruke mu se rasejano spojiše i desni palac protrlja nadlanicu leve ruke.
<BR>&nbsp;&nbsp;&nbsp;&nbsp;&nbsp;Ebenezer se privuče kroz pomračinu prošaranu plamenom, stavi prednje šape na čovekovo koleno i pogleda mu u lice.
<BR>&nbsp;&nbsp;&nbsp;&nbsp;&nbsp;"Povredio si ruku?" upita
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Povredio si ruku? Trljaš je."
<BR>&nbsp;&nbsp;&nbsp;&nbsp;&nbsp;Vebster se kratko nasmeja. "Ne, to su samo bradavice." Pokaže ih psu.
<BR>&nbsp;&nbsp;&nbsp;&nbsp;&nbsp;"Ju-hu, bradavice!" reče Ebenezer. "Ne želiš da ih imaš, je l' tako?"
<BR>&nbsp;&nbsp;&nbsp;&nbsp;&nbsp;"Ne", Vebster je oklevao da odgovori. "Ne, mislim da ne želim. Samo nikada nisam imao vremena da ih se otarasim."
<BR>&nbsp;&nbsp;&nbsp;&nbsp;&nbsp;Ebenezer spusti njušku i gubicom protrlja nadlanicu Vebsterove ruke.
<BR>&nbsp;&nbsp;&nbsp;&nbsp;&nbsp;"Evo ti", trijumfalno objavi.
<BR>&nbsp;&nbsp;&nbsp;&nbsp;&nbsp;"Šta evo?"
<BR>&nbsp;&nbsp;&nbsp;&nbsp;&nbsp;"Pogledaj bradavice", pozva ga Ebenezer.
<BR>&nbsp;&nbsp;&nbsp;&nbsp;&nbsp;Jedan panj se sruši u vatri i Vebster podiže ruku, pogleda je na svetlosti.
<BR>&nbsp;&nbsp;&nbsp;&nbsp;&nbsp;Bradavice su nestale. Koža je bila glatka i čista.
<BR>
<BR>&nbsp;&nbsp;&nbsp;&nbsp;&nbsp;Dženkins je stajao u mraku i slušao tišinu, meku usnulu tišinu koja ostavlja kuću senkama, upola zaboravljenim koracima, davno izrečenoj rečenici, jezicima koji mrmljaju u zidovima i šuškaju u draperijama.
<BR>&nbsp;&nbsp;&nbsp;&nbsp;&nbsp;Jednom jedinom mišlju noć je mogla da bude kao dan, majstorija bi se izvela jednostavnim prilagođavanjem sočiva, ali drevni robot ostavio je svoj vid nepromenjen. Jer on je tako voleo, ovo je bio čas meditacije, drago vreme kada sadašnjost spada kao zmijska košuljica i odlazu, a prošlost se vraća i živi.
<BR>&nbsp;&nbsp;&nbsp;&nbsp;&nbsp;Ostali su spavali, ali Dženkins nije. Jer roboti nikada ne spavaju. Dve hiljade godina svesti, dvadeset vekova potpunog vremena, neprekinutog nijednim trenutkom nesvesnosti.
<BR>&nbsp;&nbsp;&nbsp;&nbsp;&nbsp;Dugo vreme, pomisli Dženkins. Dugo, čak i za robota. Jer još pre nego što je čovek otišao na Jupiter, većina starijih robota bila je povučena iz službe, poslata u smrt, da bi došli noviji modeli. Novi modeli koji su više ličili na ljude bili glatkiji i lepše izgledali, bolje govorili i brže reagovali u svojim komplikovanim metalnim mozgovima.
<BR>&nbsp;&nbsp;&nbsp;&nbsp;&nbsp;Ali Dženkins je ostao i dalje zato što je bio stari i verni sluga, zato što kuća Vebsterovih bez njega ne bi bila dom.
<BR>&nbsp;&nbsp;&nbsp;&nbsp;&nbsp;"Voleli su me", reče Dženkins sam sebi. I u te tri reči bila je duboka uteha - uteha u svetu u kome je bilo vrlo malo utehe, u svetu u kome je sluga postao vođ i želeo da opet bude sluga.
<BR>&nbsp;&nbsp;&nbsp;&nbsp;&nbsp;Stajao je kraj prozora i gledao preko otvorenog dvorišta na grupice hrastova rasejane po padini brda. Tama. Nigde svetla. Nekada su tu bila svetla. Prozori koji su sijali kao prijateljski zraci u prostranoj zemlji preko reke.
<BR>&nbsp;&nbsp;&nbsp;&nbsp;&nbsp;Ali čovek je otišao i svetla su nestala. Robotima svetla nisu bila potrebna jer su mogli da vide i u mraku, baš kao što je i Dženkins mogao da vidi samo da je hteo. A zamkovi mutanata bili su isto toliko mračni noću koliko su bili strašni danju.
<BR>&nbsp;&nbsp;&nbsp;&nbsp;&nbsp;Sada je čovok opet došao, jedan čovek. Došao je, ali verovatno neće ostati. Spavaće nekoliko noći u velikoj gospodarskoj spavaćoj sobi na drugom spratu, onda će se vratiti u Ženevu. Hodaće starom zaboravljenom zemljom i gledaće preko reke, preturaće po knjigama koje ispunjavaju zid kabineta, onda će se dići i otići.
<BR>&nbsp;&nbsp;&nbsp;&nbsp;&nbsp;Dženkins se okrete. Treba da vidim kako je, pomisli. Treba da vidim da li mu nešto treba. Možda da mu odnesem neko piće, mada se bojim da se viski sav pokvario. Hiljadu godina je dugo vremena za bocu dobrog viskija.
<BR>&nbsp;&nbsp;&nbsp;&nbsp;&nbsp;Krenu preko sobe i na njega se spusti topli mir, ono intimno, unutrašnje spokojstvo iz starih dana, kada je, srećan kao terijer, kaskao idući za mnogim poslovima.
<BR>&nbsp;&nbsp;&nbsp;&nbsp;&nbsp;Idući prema stepenicama stade da zuji jednu kratku melodiju u molu.
<BR>&nbsp;&nbsp;&nbsp;&nbsp;&nbsp;Samo će pogledati i ako Džon Vebster spava otići će, ali ako ne spava, reći će: "Je li vam udobno, gospodine? Želite li šta? Možda vruć punč?"
<BR>&nbsp;&nbsp;&nbsp;&nbsp;&nbsp;I peo se po dva stepenika odjednom.
<BR>&nbsp;&nbsp;&nbsp;&nbsp;&nbsp;Jer, opet je radio za jednog Vebstera.
<BR>
<BR>&nbsp;&nbsp;&nbsp;&nbsp;&nbsp;Džon Vebster je ležao uspravljen u krevetu, sa nagomilanim jastucima iza sebe. Krevet je bio tvrd i neudoban, a soba tesna i zagušljiva - ne kao njegova spavaća soba u Ženevi, gde čovek leži na obali obrasloj travom, kraj potoka koji mrmori i posmatra veštačke zvezde koje trepere na veštačkom nebu. I udiše veštački miris veštačkih jorgovana koji će cvetati duže od čovekovog života. Ovde nema mrmljanja skrivenog vodopada, nema svetlucanja zarobljenih svitaca - već samo krevet i soba koji su upotrebljivi.
<BR>&nbsp;&nbsp;&nbsp;&nbsp;&nbsp;Vebster položi šake na bedra pokrivena ćebetom i savi prste, razmišljajući.
<BR>&nbsp;&nbsp;&nbsp;&nbsp;&nbsp;Ebenezer je samo dodirnuo bradavice i bradavice su nestale. I to se nije dogodilo slučajno - bilo je namerno. To nije bilo čudo, već svesna snaga. Jer čuda ponekad ne uspevaju, a Ebenezer je bio siguran.
<BR>&nbsp;&nbsp;&nbsp;&nbsp;&nbsp;Snaga, možda, koja je uzeta iz druge sobe, snaga ukradena od koblija koje je Ebenezer osluškivao.
<BR>&nbsp;&nbsp;&nbsp;&nbsp;&nbsp;Polaganje ruku na obolelo mesto, snaga isceljenja koja se ne služi lekovima, hirurgijom, već samo izvesnim znanjem, veoma specijalnim znanjem.
<BR>&nbsp;&nbsp;&nbsp;&nbsp;&nbsp;U staro mračno doba neki ljudi su tvrdili da imaju moć da učine da bradavice nestanu, kupovali ih za peni ili ih menjali za nešto, ili izvodili neke druge kerefeke - i vremenom, ponekad, bradavice bi iščezavale.
<BR>&nbsp;&nbsp;&nbsp;&nbsp;&nbsp;Da li su i ti čudni ljudi osluškivali koblije?
<BR>&nbsp;&nbsp;&nbsp;&nbsp;&nbsp;Vrata samo malo zaškripaše i Vebster se naglo ispravi. Iz tame dođe jedan glas. "Osećate li se udobno, gospodine? Želite li što?"
<BR>&nbsp;&nbsp;&nbsp;&nbsp;&nbsp;"Dženkins?" upita Vebster.
<BR>&nbsp;&nbsp;&nbsp;&nbsp;&nbsp;"Da, gospodine", reče Dženkins.
<BR>&nbsp;&nbsp;&nbsp;&nbsp;&nbsp;Tamna prilika tapkajući uđe na vrata.
<BR>&nbsp;&nbsp;&nbsp;&nbsp;&nbsp;"Da, ima nešto što želim", reče Vebster. "Želim da razgovaram s tobom."
<BR>&nbsp;&nbsp;&nbsp;&nbsp;&nbsp;Zagleda se u tamnu, metalnu priliku koja je stajala kraj kreveta.
<BR>&nbsp;&nbsp;&nbsp;&nbsp;&nbsp;"O psima", reče Vebster.
<BR>&nbsp;&nbsp;&nbsp;&nbsp;&nbsp;"Oni se toliko trude", reče Dženkins. "I teško im je. Jer nemaju nikoga, znate. Baš nikoga."
<BR>&nbsp;&nbsp;&nbsp;&nbsp;&nbsp;"Imaju tebe."
<BR>&nbsp;&nbsp;&nbsp;&nbsp;&nbsp;Dženkins zavrte glavom. "Ali ja nisam dovoljan, znate. Ja sam samo... pa, samo kao neki mentor. Oni žele ljude. Potreba za ljudima im je urođena. Hiljadama godina postojali su zajedno čovek i pas. Čovek i pas, zajedno u lovu. Čovek i pas, zajedno su čuvali stada. Čovek i pas, zajedno se borili protiv svojih neprijatelja. Pas je stražario dok je čovek spavao, a čovek je delio poslednji komadić hrane i sam ostajao gladan da bi njegov pas jeo."
<BR>&nbsp;&nbsp;&nbsp;&nbsp;&nbsp;Vebster klimnu. "Da, tako je, valjda."
<BR>&nbsp;&nbsp;&nbsp;&nbsp;&nbsp;"Svake noći pričaju o ljudima", reče Dženkins, "pre spavanja. Posedaju unaokolo i jedan od starih priča neku od priča koje su prenošene s kolena na koleno; sede i pitaju se, sede i nadaju se."
<BR>&nbsp;&nbsp;&nbsp;&nbsp;&nbsp;"Ali kuda oni idu? Šta pokušavaju da učine? Imaju li neki plan?"
<BR>&nbsp;&nbsp;&nbsp;&nbsp;&nbsp;"Mogu da ga naslutim", reče Dženkins. "Samo slab odsjaj nečega što će se možda dogoditi. Oni su obdareni prirodnim moćima, znate. Uvek su bili. Nemaju mehaničko čulo, što je razumljivo, jer nemaju ruke. Tamo gde bi čovek poslušao metal, psi će poslušati duhove."
<BR>&nbsp;&nbsp;&nbsp;&nbsp;&nbsp;"Duhove?"
<BR>&nbsp;&nbsp;&nbsp;&nbsp;&nbsp;"Stvorenja koja vi ljudi nazivate duhovima. Ali ona nisu duhovi. U to sam siguran. To je nešto u susednoj sobi. Neki drugi oblik života u drugoj ravni."
<BR>&nbsp;&nbsp;&nbsp;&nbsp;&nbsp;"Hoćeš da kažeš da možda ima više ravni života koje istovremeno postoje na Zemlji?"
<BR>&nbsp;&nbsp;&nbsp;&nbsp;&nbsp;Dženkins potvrdi. "Počinjem u to da verujem, gospodine. Imam jednu svesku punu stvari koje su psi čuli i videli i sada, posle svih ovih dugih godina, one počinju da stvaraju izvesnu sliku."
<BR>&nbsp;&nbsp;&nbsp;&nbsp;&nbsp;Onda brzo nastavi. "Možda grešim, gospodine. Znate da nemam nikakvog obrazovanja. Bio sam samo sluga u staro vreme, gospodine. Pokušao sam da učim posle... posle Jupitera, ali bilo mi je teško. Jedan drugi robot pomogao mi je da napravim prve male robote za pse i sada ti mali proizvode svoju sopstvenu vrstu u radionici kada ih zatreba još."
<BR>&nbsp;&nbsp;&nbsp;&nbsp;&nbsp;"Ali psi - oni samo sede i slušaju."
<BR>&nbsp;&nbsp;&nbsp;&nbsp;&nbsp;"A, ne, gospodine, rade oni još mnogo šta. Nastoje da se sprijatelje sa nepripitomljenim životinjama i motre na divlje robote i mutante."
<BR>&nbsp;&nbsp;&nbsp;&nbsp;&nbsp;"A ti divlji roboti? Ima ih mnogo."
<BR>&nbsp;&nbsp;&nbsp;&nbsp;&nbsp;Dženkins klimnu glavom. "Mnogo, gospodine. Rastureni su u malim logorima po celom svetu. To su oni što su bili zaboravljeni na Zemlji, gospodine. Oni koji čoveku više nisu bili potrebni kada je otišao na Jupiter. Udružili su se u grupe i rade..."
<BR>&nbsp;&nbsp;&nbsp;&nbsp;&nbsp;"Rade. Na čemu?"
<BR>&nbsp;&nbsp;&nbsp;&nbsp;&nbsp;"Ne znam, gospodine. Uglavnom prave mašine. Mehaničke, znate. Pitam se šta će učiniti sa svim tim mašinama. Kako nameravaju da ih upotrebe."
<BR>&nbsp;&nbsp;&nbsp;&nbsp;&nbsp;"I ja se pitam", reče Vebster.
<BR>&nbsp;&nbsp;&nbsp;&nbsp;&nbsp;Gledao je u pomrčinu i pitao se - pitao se kako je to čovek, zbijen tamo u Ženevi, izgubio vezu sa svetom. Kako to da nije znao šta rade psi, nije znao za male logore vrednih robota, za zamkove zastrašujućih i omrznutih mutanata.
<BR>&nbsp;&nbsp;&nbsp;&nbsp;&nbsp;Izgubili smo vezu, mislio je Vebster. Isključili smo se iz Spoljnog sveta. Stvorili smo sebi malu nišu i nagurali se u nju - u poslednji grad sveta. I nismo znali šta se napolju događa - mogli smo znati, trebalo je da znamo, ali nas nije interesovalo.
<BR>&nbsp;&nbsp;&nbsp;&nbsp;&nbsp;Vreme je, pomisli, da se opet latimo posla.
<BR>&nbsp;&nbsp;&nbsp;&nbsp;&nbsp;Bili smo izgubljeni i prestrašeni i u početku smo se trudili, ali konačno smo jednostavno pustili da ide kako ide.
<BR>&nbsp;&nbsp;&nbsp;&nbsp;&nbsp;Po prvi put je ono nekoliko ljudi što je ostalo shvatilo veličinu vrste, po prvi put videlo moćna dela koja je stvorila čovekova ruka. I pokušali su da je održe, i nisu uspeli. Rezonovali su - pošto čovek gotovo sve podvrgava razumu. Zavaravajući sebe da u stvari nema duhova, nazivajući stvari koje lupaju u noći prvom slatkom, uglađenom rečju koja im padne na pamet.
<BR>&nbsp;&nbsp;&nbsp;&nbsp;&nbsp;Nismo mogli da je održimo i zato smo rezonovali, našli pribežište u zastoru od reči, a džuvejnizam nam je pomogao u tome. Približili smo se obožavanju predaka. Hteli smo da slavimo čovekovu vrstu. Nismo bili u stanju da nastavimo čovekovo delo i zato smo se trudili da ga ovenčamo slavom, pokušavali da ustoličimo ljude koji to jesu učinili. Kao što nastojimo da ovenčamo slavom i ustolčmo sve dobre stvari koje umru.
<BR>&nbsp;&nbsp;&nbsp;&nbsp;&nbsp;Postali smo rasa istoričara i kopali prljavim prstima po ostacima vrste, stiskajući svaku beznačajnu sitnu činjenicu na grudi kao da je bescen-dragulj. I to je bila prva faza, pasija koja nas je održala kada smo shvatili šta smo u stvari - talog u ispražnjenoj čaši čovečanstva.
<BR>&nbsp;&nbsp;&nbsp;&nbsp;&nbsp;Ali savladali smo to. Svakako, to smo savladali. Za vreme od oko jedne generacije. Čovek je prilagodljivo stvorenje - može sve da preživi. Znači, nismo mogli da gradimo velike vasionske brodove. Nismo mogli da sitgnemo do zvezda. Nismo mogli da odgonetnemo tajnu života. Znači, šta?
<BR>&nbsp;&nbsp;&nbsp;&nbsp;&nbsp;Bili smo naslednici, bilo nam je ostavljeno zaveštanje, bili smo bogatiji nego što je i jedna vrsta ikada bila ili mogla da se nada da će biti. I tako smo još jednom rezonovali, i zaboravili slavu vrste, jer mada inače blistava stvar, ona je bila mučna i ponižavajuća ideja.
<BR>&nbsp;&nbsp;&nbsp;&nbsp;&nbsp;"Dženkinse", ozbiljno reče Vebster, "izgubili smo punih deset vekova."
<BR>&nbsp;&nbsp;&nbsp;&nbsp;&nbsp;"Niste izgubili, gospodine", reče Dženkins. "Možda ste se samo odmarali. Ali sada možda opet možete da izađete. Da nam se vratite."
<BR>&nbsp;&nbsp;&nbsp;&nbsp;&nbsp;"Želite da se vratimo?"
<BR>&nbsp;&nbsp;&nbsp;&nbsp;&nbsp;"Psima ste potrebni", reče mu Dženkins. "A i robotima. Jer i jedni i drugi nikada nisu bili ništa drugo do čovekove sluge. Oni su izgubljeni bez vas. Psi grade civilizaciju, ali to sporo napreduje."
<BR>&nbsp;&nbsp;&nbsp;&nbsp;&nbsp;"Možda bolju civilizaciju nego što smo je mi sebi izgradili. Možda uspeliju. Jer naša nije bila uspela, Dženkinse."
<BR>&nbsp;&nbsp;&nbsp;&nbsp;&nbsp;"Finiju", priznade Dženkin, "ali ne baš praktičnu. Civilizaciju zasnovanu na bratstvu životinja na psihičkom razumevanju i možda konačnim komunikacijama i uspostavljanju veza među svetovima koji se prepliću. Civilizaciju uma i razumevanja, ali ne suviše stvarnu. Bez stvarnih ciljeva, sa ograničenim mehaničkim sredstvima - samo pipanje za istinom, i to pipanje u pravcu kraj kojeg je čovek prošao ne osvrnuvši se."
<BR>&nbsp;&nbsp;&nbsp;&nbsp;&nbsp;"I ti misliš da bi čovek mogao da pomogne?"
<BR>&nbsp;&nbsp;&nbsp;&nbsp;&nbsp;"Čovek bi mogao da obezbedi rukovodstvo", reče Dženkins.
<BR>&nbsp;&nbsp;&nbsp;&nbsp;&nbsp;"Ono pravo rukovodstvo?"
<BR>&nbsp;&nbsp;&nbsp;&nbsp;&nbsp;"Teško je na to odgovoriti."
<BR>&nbsp;&nbsp;&nbsp;&nbsp;&nbsp;Ležeći u pomrčini, Vebster protrlja odjednom oznojene šake o ćebe kojim mu je telo bilo pokriveno.
<BR>&nbsp;&nbsp;&nbsp;&nbsp;&nbsp;"Kazi mi istinu", reče ljutito. "Čovek bi mogao da rukovodi, kažeš. Ali čovek bi opet mogao i da zavlada. Mogao bi stvari koje psi čine da odbaci kao nepraktične. Da skupi sve robote zajedno i koristi njihovu mehaničku sposobnost na starinski način. I psi i roboti posvetili bi se čoveku."
<BR>&nbsp;&nbsp;&nbsp;&nbsp;&nbsp;"Naravno", reče Dženkins. "Jer oni su nekada bili sluge. Ali čovek je mudar - čovek najbolje zna."
<BR>&nbsp;&nbsp;&nbsp;&nbsp;&nbsp;"Hvala ti, Dženkinse", reče Vebster. "Mnogo ti hvala."
<BR>&nbsp;&nbsp;&nbsp;&nbsp;&nbsp;Zagleda se u mrak i tamo vide napisanu istinu.
<BR>
<BR>&nbsp;&nbsp;&nbsp;&nbsp;&nbsp;Njegov trag se još poznavao na podu, a u vazduhu se osećao oštar miris prašine. Radijumska sijalica tinjala je nad tablom, a prekidač i točak i brojčanici su čekali, čekali dan kada će biti potrebni.
<BR>&nbsp;&nbsp;&nbsp;&nbsp;&nbsp;Vebster je stajao u vratima, osećajući vlagu kamena kroz prašnjavu plesan.
<BR>&nbsp;&nbsp;&nbsp;&nbsp;&nbsp;Odbrana, pomisli gledajući u prekidač. Odbrana - stvar koja ne dozvoljava ulaz, uređaj za potpuno zatvaranje mesta za sva stvarna ili zamišljena oružja koja bi izmišljeni neprijatelj mogao da upotrebi.
<BR>&nbsp;&nbsp;&nbsp;&nbsp;&nbsp;A nesumnjivo bi ista ta odbrana koja bi neprijatelja zadržala napolju držala i opsednute unutra. Ne obavezno, naravno, ali...
<BR>&nbsp;&nbsp;&nbsp;&nbsp;&nbsp;On pređe preko sobe i stade ispred prekidača, ruka mu se ispruži i zgrabi ga, onda ga lagano pokrenu znajući da će delovati. Zatim mu se ruka brzo pomeri i prekidač leže na mesto.
<BR>&nbsp;&nbsp;&nbsp;&nbsp;&nbsp;Daleko odozdo dopre potmulo, tiho šištanje, a mašine se pokrenuše. Kazaljke na instrumentima zatreptaše i podskočiše.
<BR>&nbsp;&nbsp;&nbsp;&nbsp;&nbsp;Vebster neodlučnim prstima dodirnu točak, pokrenu ga oko osovine i kazaljke opet zatreptaše i pokrenuše se preko stakla. Brzom, sigurnom rukom, Vebster okrenu točak i kazaljke udariše o krajnji zubac skale.
<BR>&nbsp;&nbsp;&nbsp;&nbsp;&nbsp;On se naglo okrenu na peti, odsečnim koracima iziđe iz zasvođene prostorije, zatvori vrata za sobom i pope se trošnim stepenicama.
<BR>&nbsp;&nbsp;&nbsp;&nbsp;&nbsp;Sada samo ako bude radilo, pomisli. Samo ako bude radilo. Ubrza korak na stepenicama, dok mu je krv udarala u glavi.
<BR>&nbsp;&nbsp;&nbsp;&nbsp;&nbsp;Samo da radi!
<BR>&nbsp;&nbsp;&nbsp;&nbsp;&nbsp;Seti se zujanja mašina daleko dole kada je okrenuo prekidač. To je značilo da odbrambeni mehanizam - ili bar jedan njegov deo - još radi.
<BR>&nbsp;&nbsp;&nbsp;&nbsp;&nbsp;Ali i ako radi, da li će izvesti stvar? Šta ako zadržava neprijatelja napolju, ali ne uspeva da ljude zadrži unutra?
<BR>&nbsp;&nbsp;&nbsp;&nbsp;&nbsp;Šta ako...
<BR>&nbsp;&nbsp;&nbsp;&nbsp;&nbsp;Kad stiže na ulicu, vide da se nebo promenilo. Siva, metalna navlaka izbrisala je sunce i grad je ležao u sumraku, samo donekle ublaženom automatskim uličnim svetiljkama.
<BR>&nbsp;&nbsp;&nbsp;&nbsp;&nbsp;Lak povetarac pomilova ga po obrazu.
<BR>
<BR>&nbsp;&nbsp;&nbsp;&nbsp;&nbsp;Nabran sivi pepeo od spaljenih hartija i mape koju je našao još uvek je ležao u kaminu i Vebster pređe preko sobe, zgrabi žarač i stade besno da rastura pepeo sve dok više nije bilo ni traga od onoga što je nekada predstavljao.
<BR>&nbsp;&nbsp;&nbsp;&nbsp;&nbsp;Nestao, pomisli. Poslednji ključ je nestao. Bez mape, bez poznavanja grada koje je on sticao dvadeset godina, niko nikada neće naći onu skrivenu sobu sa prekidačem i točkom i instrumentima ispod jedne usamljene sijalice.
<BR>&nbsp;&nbsp;&nbsp;&nbsp;&nbsp;Niko neće tačno znati šta se desilo. A čak i ako neko nasluti, ni na koji način neće moći da bude siguran. A čak i ako je siguran, ništa se neće moći učiniti.
<BR>&nbsp;&nbsp;&nbsp;&nbsp;&nbsp;Pre hiljadu godina to ne bi bilo tako. Jer tada bi čovek, ako mu se da ma i najslabiji nagoveštaj, odgonetnuo svaki zadat problem.
<BR>&nbsp;&nbsp;&nbsp;&nbsp;&nbsp;Ali čovek se promenio. Izgubio je staro znanje i stare veštine. Um mu je omlitavio. Živeo je od danas do sutra, bez ikakvog cilja koji bi svetleo pred njim. Ali još uvek je zadržao stare poroke - poroke koji su u njegovim očima postali vrline i dižali mu cenu. Zadržao je nepokolebljivo uverenje da je njegova vrsta jedina, njegov život jedini život koji nešto znači i uštogljeni egoizam koji ga je načinio samozvanim gospodarom cele vasione.
<BR>&nbsp;&nbsp;&nbsp;&nbsp;&nbsp;Napolju na ulici čuo se bat trčećih koraka i Vebster se okrete od kamina prema slepim oknima visokih, uzanih prozora.
<BR>&nbsp;&nbsp;&nbsp;&nbsp;&nbsp;Uskomešao sam ih, pomisli. Naterao sam ih da trče. Uzbuđeni su. Pitaju se šta je sad to. Vekovima se nisu micali iz grada, ali sada kada ne mogu da izađu zapenušili su da to učine.
<BR>&nbsp;&nbsp;&nbsp;&nbsp;&nbsp;Osmeh mu se razli po licu.
<BR>&nbsp;&nbsp;&nbsp;&nbsp;&nbsp;Možda će se toliko uznemiriti da će učiniti nešto. Pacovi u zamci hoće da naprave čudne stvari - ukoliko prvo ne polude.
<BR>&nbsp;&nbsp;&nbsp;&nbsp;&nbsp;A ako stvarno iziđu - pa njihovo je pravo da to učine. Ako iziđu, onda su zaslužili svoje pravo da opet zavladaju.
<BR>&nbsp;&nbsp;&nbsp;&nbsp;&nbsp;Pređe preko sobe, zastade u vratima za trenutak, posmatrajući sliku iznad kamina. Nespretno podiže ruku prema njoj i oprosti se suvim, neveštim pozdravom. Onda iziđe na ulicu i pope se na brdo - putem kojim je Sara otišla samo pre nekoliko dana.
<BR>&nbsp;&nbsp;&nbsp;&nbsp;&nbsp;Roboti u Templu bili su ljubazni i pažljivi, tihog hoda i dostojanstveni. Odvedoše ga do mesta gde je Sara ležala i pokazaše mu susedno odeljenje koje je ona rezervisala za njega.
<BR>&nbsp;&nbsp;&nbsp;&nbsp;&nbsp;"Želećete da izaberete san", reče predstavnik robota. "Možemo vam pokazati puno uzoraka. Možemo da ih izmešamo po vašem ukusu. Možemo..."
<BR>&nbsp;&nbsp;&nbsp;&nbsp;&nbsp;"Hvala", reče Vebster. "Ne želim da sanjam."
<BR>&nbsp;&nbsp;&nbsp;&nbsp;&nbsp;Robot s razumevanjem klimnu glavom. "Shvatam, gospodine. Samo želite da čekate, da vam prođe vreme."
<BR>&nbsp;&nbsp;&nbsp;&nbsp;&nbsp;"Da", reče Vebster. "Valjda biste to tako mogli nazvati."
<BR>&nbsp;&nbsp;&nbsp;&nbsp;&nbsp;"Otprilike koliko dugo?"
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Da. Koliko dugo želite da čekate?"
<BR>&nbsp;&nbsp;&nbsp;&nbsp;&nbsp;"A, razumem", reče Vebster. "Kako bi bilo zauvek?"
<BR>&nbsp;&nbsp;&nbsp;&nbsp;&nbsp;"Zauvek!"
<BR>&nbsp;&nbsp;&nbsp;&nbsp;&nbsp;"Kaže se zauvek, mislim", reče Vebster. "Mogao sam da vam kažem večnost, ali nije velika razlika. Nema smisla natezati se oko dve reči koje otprilike isto znače."
<BR>&nbsp;&nbsp;&nbsp;&nbsp;&nbsp;"Da, gospodine", reče robot.
<BR>&nbsp;&nbsp;&nbsp;&nbsp;&nbsp;Nema smisla natezati se. Ne, naravno da nema. Jer ne bi mogao da rizikuje. Mogao je da kaže hiljadu godina, ali onda bi se možda pokajao i sišao dole da pritisne prekidač.
<BR>&nbsp;&nbsp;&nbsp;&nbsp;&nbsp;A to je ona jedna stvar koja se ne sme dogoditi. Psima se mora pružiti prilika. Moraju biti ostavljeni na miru da pokušaju da uspeju tamo gde ljudska vrsta nije uspela. A sve dok bude postojao i jedan ljudski elemenat, oni neće imati tu priliku. Jer čovek će zavladati, uplesti se i pokvariti stvari, smejaće se koblima koji govore iza zida, protiviće se pripitomljavanju i civilizovanju divljih bića Zemlje.
<BR>&nbsp;&nbsp;&nbsp;&nbsp;&nbsp;Nov obrazac - nov način mišljenja i života - nov prilaz vekovima starom socijalnom problemu. I ne sme biti uprljan ustajalim dahom čovekovog mišljenja.
<BR>&nbsp;&nbsp;&nbsp;&nbsp;&nbsp;Psi će sedeti noćima u krugu, kada se završi posao, i razgovaraće o čoveku. Raspredaće staru, staru istoriju, i pričati stare, stare priče, i čovek će postati bog.
<BR>&nbsp;&nbsp;&nbsp;&nbsp;&nbsp;I bolje je da bude tako.
<BR>&nbsp;&nbsp;&nbsp;&nbsp;&nbsp;Jer bog ne može da učini zlo.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
