<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NAPOMENE UZ PRVU PRIČU
<P>&nbsp;&nbsp;&nbsp;&nbsp;&nbsp;Od svih priča, prva je bez sumnje najteža za površnog čitaoca. Ne samo da je njena nomenklatura teška, već i logika i ideje pri prvom čitanju izgledaju potpuno strane. To je možda zbog toga što u ovoj, i u sledećoj priči pas ne igra nikakvu ulogu, čak se i ne pominje. Od samog uvodnog pasusa u prvoj priči čitalac je bačen u potpuno čudnu situaciju, sa isto toliko čudnim likovima koji treba da dovedu do njenog rešenja. Ipak, o priči se može ovoliko reći - do trenutka kada se ona s mukom pređe do kraja, ostale priče izgledaće gotovo obične u poređenju s njom.
<BR>&nbsp;&nbsp;&nbsp;&nbsp;&nbsp;Ideja grada dominira celom pričom. Mada nije sasvim jasno šta je grad mogao biti, ili zašto bi postojao, opšte je prihvaćeno da to mora da je bio jedan mali prostor koji je pružao smeštaj i usluge velikom broju stanovnika. Neki od razloga za njegovo postojanje površno su objašnjeni u tekstu, ali Bauns, koji je čitav život posvetio proučavanju ovih priča, veruje da je ovo objašnjenje samo vešta improvizacija starog pripovedača kojom potkrepljuje jednu nemoguću zamisao. Većina proučavalaca priča je Baunsovog mišljenja da se razlozi koji su dati u priči ne slažu s logikom, a neki, među njima i Rouver, nagađaju da ovde možda imamo satiru iz davnih vremena, čije se značenje izgubilo.
<BR>&nbsp;&nbsp;&nbsp;&nbsp;&nbsp;Većina autoriteta iz oblasti ekonomije i sociologije smatra jednu takvu organizaciju kao što je grad nemogućom, ne samo sa ekonomskog već i sa sociološkog i psihološkog stanovišta. Nijedno biće sa visokom nervnom strukturom kakva je potrebna da bi se razvila kultura, ističu oni, ne bi bilo u stanju da preživi u tako usko ograničenim okvirima. Ako bi se to pokušalo, rezultat bi doveo do masovnih neuroza, što bi uništilo i samu civilizaciju koja je stvorila grad.
<BR>&nbsp;&nbsp;&nbsp;&nbsp;&nbsp;Rouver smatra da u prvoj priči imamo gotovo čist mit i da se stoga nijedna situacija niti iskaz ne mogu uzeti bukvalno; da cela priča mora da je prožeta simbolikom čiji je ključ davno izgubljen. Međutim, ukoliko je to mitska zamisao i ništa više, zbunjuje činjenica da se forma do sada nije uobličila u simbolične ideje koje su obeležje mita. U priči za prosečnog čitaoca ima veoma malo nečega što bi se moglo odrediti kao mitski sadržaj. Sama priča je možda najčudnija od svih - gruba kostura i zbijena, bez onih niti finijeg osećanja i uzvišenih ideala koje nalazimo u ostalom delu legende.
<BR>&nbsp;&nbsp;&nbsp;&nbsp;&nbsp;Jezik priče je naročito zagonetan. Fraze kao što je ona klasična 'udareno derle' već vekovima zbunjuje semantičare i danas se ne zna više o tome šta znače mnoge reči i fraze nego što se znalo onda kada su se naučnici po prvi put ozbiljno pozabavili ovom legendom.
<BR>&nbsp;&nbsp;&nbsp;&nbsp;&nbsp;Međutim, terminologija o čoveku prilično je dobro razrađena. Množina za ovu mitsku rasu glasi 'ljudi', rasna oznaka je 'ljudski', ženke su 'žene' ili 'supruge' (dva termina koja su se nekada mogla razlikovati po finijoj nijansi u značenju, ali se sada moraju uzeti kao sinonimi), štenad su 'deca'. Muško štene je 'dečak'. Žensko štene je 'devojčica'.
<BR>&nbsp;&nbsp;&nbsp;&nbsp;&nbsp;Pored pojma grad, još jedan pojam za koji će čitalac naći da potpuno odudara od njegovog načina života i koji će možda oskrnaviti i samu njegovu misao jeste pojam rat i ubijanje. Ubijanje je proces, obično nasilan, kojim jedan živ stvor okončava život drugog živog stvora. Iz toga proizlazi da je rat bio masovno ubijanje u razmerama koje se ne mogu ni zamisliti.
<BR>&nbsp;&nbsp;&nbsp;&nbsp;&nbsp;Rouver u svojoj studiji o legendi veruje da su priče mnogo primitivnijeg porekla nego što se uopšte misli, jer, kako on tvrdi, ideje kao što je rat i ubijanje nikada ne bi mogle da poniknu u našoj današnjoj civilizaciji, već moraju poticati iz neke ere divljaštva o kojoj nema nikakvih zapisa.
<BR>&nbsp;&nbsp;&nbsp;&nbsp;&nbsp;Tiž, koji je gotovo usamljen u svom verovanju da su priče zasnovane na stvarnoj istoriji i da je vrsta čoveka zaista postojala u praiskonskim danima nastajanja pasa, tvrdi da je ova prva priča, priča o stvarnoj propasti čovekove civilizacije. On veruje da je priča, onakva kakvu je danas znamo, možda samo trag neke veće priče, gigantskog epa koji je nekada mogao biti isto toliko veliki ili čak i veći nego cela legenda danas. Ne izgleda verovatno, piše on, da su savremenici priče jedan tako veliki događaj kao što je pad moćne tehničke civilizacije mogli da sažmu u tako mali okvir ove priče. Ono što ovde imamo, kaže Tiž, samo je jedna od mnogih pripovedaka koje nam daju celu istoriju i govore da je istorija koja nama ostaje možda samo jedna manje značajna priča.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
