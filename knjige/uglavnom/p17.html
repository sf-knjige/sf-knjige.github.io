<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Artur nije bio siguran šta je prvo primetio da nestaje. Kada je opazio da jednoga nema, um mu je smesta skočio na drugo i znao je u trenutku da su oboje nestali i da će iz toga proisteći nešto ludački rđavo i nezgodno za sređivanje.
<BR>&nbsp;&nbsp;&nbsp;&nbsp;&nbsp;Nasumica nije bila tu. Niti paket.
<BR>&nbsp;&nbsp;&nbsp;&nbsp;&nbsp;Ostavio ga je gore na polici, tako da čitavog dana bude na videlu. Bila je to vežba poverenja.
<BR>&nbsp;&nbsp;&nbsp;&nbsp;&nbsp;Znao je da jedna od stvari koje bi trebalo da radi kao otac jeste iskazivanje poverenja prema detetu, ugradnja osećaja poverenja i iskrenosti u temelje njihovog odnosa. Imao je gadan osećaj da je to idiotska zamisao, ali svejedno je tako postupio i, razume se, ispostavilo se da zamisao jeste idiotska. Čovek se uči dok je živ. Ili barem ostaje živ.
<BR>&nbsp;&nbsp;&nbsp;&nbsp;&nbsp;Takođe ga hvata panika.
<BR>&nbsp;&nbsp;&nbsp;&nbsp;&nbsp;Artur istrča iz kolibe. Sve se dešavalo usred večeri. Svetlo je slabilo i kuvala se oluja. Nigde nije mogao da vidi ni nju, niti ikakav njen trag. Raspitao se. Niko je nije video. Ponovo se raspitao. Niko drugi je nije video. Išli su kući da provedu noć. Vetar je malo šibao po ivicama naselja, dizao je stvari i bacao ih okolo na opasno nehajan način.
<BR>&nbsp;&nbsp;&nbsp;&nbsp;&nbsp;Našao je starog Trašbarga i pitao ga. Trašbarg ga je ledeno pogledao, a onda pokazao u pravcu koga se Artur užasavao, te prema tome nagonski znao da je otišla upravo tamo.
<BR>&nbsp;&nbsp;&nbsp;&nbsp;&nbsp;Sada je, dakle, znao ono najgore.
<BR>&nbsp;&nbsp;&nbsp;&nbsp;&nbsp;Otišla je tamo gde je mislila da je neće slediti.
<BR>&nbsp;&nbsp;&nbsp;&nbsp;&nbsp;Digao je pogled prema nebu, koje je bilo mrgodno, isprugano i bezbojno - upravo ona vrsta neba iz koje bi četiri jahača apokalipse izjahala, a da se pri tome ne osećaju kao banda potpunih idiota.
<BR>&nbsp;&nbsp;&nbsp;&nbsp;&nbsp;Uz težak osećaj krajnjeg usuda uputio se na stazu koja je vodila do šume u susednoj dolini. Prve teške kapi kiše počinjale su da tuku tle dok je Artur pokušavao da potera sebe u neku vrstu trka.
<BR>
<BR>&nbsp;&nbsp;&nbsp;&nbsp;&nbsp;Nasumica izbi na vrh brda i spusti pogled u sledeću dolinu. Bio je to duži i teži uspon nego što je očekivala. Malo se brinula da možda putovanje noću baš i nije tako sjajna zamisao, ali otac joj se čitavog dana motao po okolini kolibe i pokušavao da se pretvara ili pred sobom ili pred njom da ne čuva paket. Najzad je morao da ode do kovačnice da porazgovara sa Strinderom o noževima, a Nasumica je iskoristila priliku i zbrisala skupa sa paketom.
<BR>&nbsp;&nbsp;&nbsp;&nbsp;&nbsp;Bilo je savršeno jasno da stvar ne može tek tako otvoriti tu u kolibi, pa čak ni u naselju. Mogao bi da naiđe svakog časa. Što je značilo da će morati da ode tamo gde neće moći da je sledi.
<BR>&nbsp;&nbsp;&nbsp;&nbsp;&nbsp;Mogla je da se zaustavi tu gde se trenutno nalazila. Prešla je toliki put u nadi da je neće slediti, a čak i ukoliko to bude učinio, nikada je neće naći tu gore u šumovitom delu brega dok se noć primiče, a kiša upravo počinje.
<BR>&nbsp;&nbsp;&nbsp;&nbsp;&nbsp;Čitavim putem naviše paket joj se njihao pod rukom. Bila je to zadovoljavajuće kabasta stvar: kutija četvrtastog poklopca čija je svaka stranica otprilike bila dugačka kao njena podlaktica, duboka negde kao njena šaka, umotana u smeđi plaspir sa domišljatom novom vrstom samovezujuće trake. Nije zveckala kada bi je protresla, ali osećala je da joj je težina uzbudljivo usredsređena na središte.
<BR>&nbsp;&nbsp;&nbsp;&nbsp;&nbsp;Ali kada je već toliko prešla, postojalo je određeno zadovoljstvo u tome da se ne zaustavi tu, već da nastavi naniže prema onome što je izgledalo gotovo kao zabranjena oblast - tamo gde je pao očev brod. Nije bila sigurna šta tačno znači izraz 'pojava duhova', ali možda će biti zabavno da otkrije. Nastaviće da ide i sačuvati paket za onaj trenutak kada stigne tamo.
<BR>&nbsp;&nbsp;&nbsp;&nbsp;&nbsp;Ali smrkavalo se. Nije još upotrebila svoju malu električnu svetiljku zbog toga što nije želela da bude vidljiva sa velikog rastojanja. Sada će morati da je upotrebi, ali verovatno to nije bilo bitno, jer će se naći sa druge strane brega koji je razdvajao dve doline.
<BR>&nbsp;&nbsp;&nbsp;&nbsp;&nbsp;Upalila je svetiljku. Gotovo u istom trenutku zubac munje procepi prostor nad dolinom u koju je ulazila i dobrano je uplaši. Kada se tmina drhtavo vrati oko nje, a tresak groma zakotrlja preko predela, ona se odjednom oseti veoma sitno i izgubljeno, a u rukama joj se tresla najobičnija tanušna olovčica od svetlosti. Možda bi ipak trebalo da se zaustavi i otvori paket ovde. Ili bi možda trebalo da se vrati i ponovo dođe sutra. Ali bilo je to samo trenutno oklevanje. Znala je da se večeras neće vraćati, a naslutila je da se neće vratiti nikada.
<BR>&nbsp;&nbsp;&nbsp;&nbsp;&nbsp;Nastavila je niz padinu brega. Kiša je sada jačala. Tamo gde je pre kratkog vremena bilo nekoliko teških kapi sada je otpočinjao dobar pljusak; siktao je po drveću, a tle joj je postajalo klizavo pod nogama.
<BR>&nbsp;&nbsp;&nbsp;&nbsp;&nbsp;Ili je bar mislila da to kiša sikće po drveću. Senke su poskakivale i kezile se prema njoj dok joj je svetlo poskakivalo po drveću. Napred i naniže.
<BR>&nbsp;&nbsp;&nbsp;&nbsp;&nbsp;Žurila je sledećih deset ili petnaest minuta, sada već natopljena do gole kože i sva uzdrhtala, pa je postepeno postala svesna da tamo ispred nje, izgleda, postoji neka druga svetlost. Bila je veoma slaba i ona nije bila sigurna da li joj se samo pričinjava ili ne. Ugasila je svetiljku da vidi. Zaista je izgledalo da pred njom postoji neka vrsta slabašnog sjaja. Nije mogla da razazna šta je posredi. Ponovo je ugasila svetiljku i krenula niz breg, prema onome što ju je čekalo, šta god to bilo.
<BR>&nbsp;&nbsp;&nbsp;&nbsp;&nbsp;Ali nešto nije bilo u redu sa šumom.
<BR>&nbsp;&nbsp;&nbsp;&nbsp;&nbsp;Nije odmah mogla da kaže šta je to, ali ova nije izgledala poput zdrave, bujne šume koja se nada valjanom proleću. Drveće je bilo nahereno pod bolesnim uglovima i nekako je delovalo bledo, ispijeno. Nasumici se više nego jednom javio zabrinjavajući osećaj da ono pokušava da je dohvati dok prolazi kraj njega, ali bila je to samo igra senki koje je na treperenje i komešanje nagonilo svetlo.
<BR>&nbsp;&nbsp;&nbsp;&nbsp;&nbsp;Odjednom, nešto pade sa drveta ispred nje. Usplahireno je skočila unatrag i pri tom ispustila i svetiljku i kutiju. Sagla se i čučnula, a zatim izvadila iz džepa onaj posebno zašiljeni kamen.
<BR>&nbsp;&nbsp;&nbsp;&nbsp;&nbsp;Stvar koja je pala sa drveta sada se kretala. Svetiljka je ležala na tlu okrenuta u tom pravcu, tako da je devojka razabrala neku ogromnu, grotesknu priliku kako se lagano tetura prema njoj. Čula je slabašno šuštanje i škripanje koji su nadjačavali ravnomerni šum kiše. Zagrabila je po tlu da dohvati svetiljku, našla ju je i direktno obasjala stvorenje.
<BR>&nbsp;&nbsp;&nbsp;&nbsp;&nbsp;U istom trenutku drugi stvor pade sa drveta na samo nekoliko stopa od nje. Devojka je divlje skliznula snopom svetiljke sa jednog na drugo, a potom je digla kamen, spremna da ga baci.
<BR>&nbsp;&nbsp;&nbsp;&nbsp;&nbsp;U stvari, stvorenja su bila vrlo mala. Zbog ugla pod kojim je svetlost dolazila izgledala su toliko krupno. Ne samo mala, već mala, krznata i slatka. A onda se im se pridružio još jedan stvor koji je takođe pao sa drveta. Pao je pravo kroz snop svetlosti i zato ga je sasvim jasno videla.
<BR>&nbsp;&nbsp;&nbsp;&nbsp;&nbsp;Pao je spretno i odmereno, okrenuo se, a onda, poput ostala dva, pošao lagano i odlučno prema Nasumici.
<BR>&nbsp;&nbsp;&nbsp;&nbsp;&nbsp;Ostala je na mestu gde se zatekla kao ukopana. I dalje je držala kamen dignut i spreman za bacanje, ali bila je sve svesnija da su stvorovi prema kojima ga je okrenula i pripremila za bacanje, zapravo, veverice. Ili bar stvorenja nalik na veverice. Meka, topla, slatka stvorenja nalik na veverice, koja su joj se primicala na način za koji uopšte nije bila sigurna da joj se dopada.
<BR>&nbsp;&nbsp;&nbsp;&nbsp;&nbsp;Okrenula je svetiljku pravo na prvo. Ispuštalo je ratoborne, izazivačke, kreštave zvuke i nosilo u jednoj šapici malo, otrcano parče neke mokre, crvene krpe. Nasumica opominjuće diže kamen u šaci, ali to nije ostavilo nikakav utisak na vevericu koja joj se primicala sa parčetom mokre krpe.
<BR>&nbsp;&nbsp;&nbsp;&nbsp;&nbsp;Ona se povuče. Nije znala kako da iziđe nakraj sa time. Da je bila reč o opakim, režećim, zapenjenim zverima blistavih očnjaka, orno bi bacila kamen na njih, ali prema vevericama koje se tako ponašaju nije umela da se postavi.
<BR>&nbsp;&nbsp;&nbsp;&nbsp;&nbsp;Ponovo se povukla. Druga veverica poče da je obilazi sa boka. Nosila je posudu. Nešto nalik kapici žira. Treća je bila pravo iza nje i napredovala za svoj račun. Šta je to nosila? Neko parčence raskvašene hartije, pomisli Nasumica.
<BR>&nbsp;&nbsp;&nbsp;&nbsp;&nbsp;Ponovo je napravila korak unazad, zakačila člankom koren nekog drveta i preturila se na leđa.
<BR>&nbsp;&nbsp;&nbsp;&nbsp;&nbsp;Prva veverica u trenutku skoči napred i nađe se povrh nje; napredovala joj je uz trbuh sa hladnom odlučnošću u očima i parčetom mokre krpe u šapici.
<BR>&nbsp;&nbsp;&nbsp;&nbsp;&nbsp;Nasumica pokuša da skoči, ali uspela je da se pridigne tek otprilike jedan palac. Veverica se od ovoga uplašeno trgla, što je, zauzvrat, uplašilo Nasumicu. Životinjka se sledila, zarivši joj majušne kandže u kožu kroz natopljenu košulju. A onda se lagano, palac po palac, uspela uz nju, zastala i ponudila joj krpu.
<BR>&nbsp;&nbsp;&nbsp;&nbsp;&nbsp;Bila je gotovo hipnotisana neobičnošću stvorenja i njegovim majušnim, svetlucavim očima. Ono joj ponovo ponudi krpicu. Guralo ju je prema njoj ponovo i ponovo, uporno skičalo, sve dok ona najzad, uznemireno, uz oklevanje, ne primi stvar. Veverica nastavi da je napeto gleda, dok su joj oči skakale po njenom licu. Nije imala pojma šta da radi. Kiša i blato slivali su joj se niz lice, a povrh nje sedela je veverica. Ona obrisa krpom nešto blata iz očiju.
<BR>&nbsp;&nbsp;&nbsp;&nbsp;&nbsp;Veverica slavobitno zakrešta, dograbi ponovo stvar, skoči sa nje i odskakuta u mračnu, sve dublju noć, odjuri na drvo, zaroni u rupu u stablu, zavali se i pripali cigaretu.
<BR>&nbsp;&nbsp;&nbsp;&nbsp;&nbsp;U međuvremenu, Nasumica je pokušavala da odagna vevericu sa kapicom žira punom kišnice i onu sa hartijom. Povlačila se na leđima.
<BR>&nbsp;&nbsp;&nbsp;&nbsp;&nbsp;"Ne!" viknu ona. "Odlazite!"
<BR>&nbsp;&nbsp;&nbsp;&nbsp;&nbsp;One prestravljeno skočiše nazad, a potom opet skočiše napred sa darovima. Ona mahnu kamenom na njih. "Odlazite!" dreknu Nasumica.
<BR>&nbsp;&nbsp;&nbsp;&nbsp;&nbsp;Veverice se zgranuto raspršiše. Onda jedna skoči pravo na nju, ispusti joj kapicu žira u krilo i otrča u noć. Druga je jedan trenutak stajala i tresla se, a onda je uredno odložila parče hartije pred nju i takođe nestala.
<BR>&nbsp;&nbsp;&nbsp;&nbsp;&nbsp;Ponovo je bila sama, ali i dalje je drhtala od smetenosti. Nesigurno se digla na noge, podigla kamen i paket, a onda zastala i podigla i parče hartije. Bilo je toliko natopljeno i otrcano da se teško moglo razaznati šta je tu bilo posredi. Izgledalo je da je u pitanju naprosto parče nekog časopisa za čitanje tokom leta.
<BR>&nbsp;&nbsp;&nbsp;&nbsp;&nbsp;Upravo dok je Nasumica pokušavala da tačno pojmi šta to sve znači, neki čovek kroči na čistinu na kojoj je stajala, diže pištolj opakog izgleda i ustreli je.
<BR>
<BR>&nbsp;&nbsp;&nbsp;&nbsp;&nbsp;Artur se beznadežno potucao dve ili tri milje iza nje na padini brega koja je vodila naviše.
<BR>&nbsp;&nbsp;&nbsp;&nbsp;&nbsp;Nekoliko minuta pošto se dao na put ponovo se vratio i opremio svetiljkom. Ne električnom. Jedina električna svetlost na tom mestu bila je ona koju je Nasumica ponela sa sobom. Ovo je bila neka vrsta slabe svetiljke za oluju: izbušena metalna posuda iz Strinderove kovačnice koja je sadržala rezervoar sa zapaljivim ribljim uljem, fitilj od upletene suve trave omotan u prozračan film napravljen od osušene membrane iz utrobe savršeno normalne zveri.
<BR>&nbsp;&nbsp;&nbsp;&nbsp;&nbsp;Sada se ugasila.
<BR>&nbsp;&nbsp;&nbsp;&nbsp;&nbsp;Artur se nekoliko sekundi vrteo tamo-amo na temeljito izgubljen način. Bilo je očigledno da nikako nije mogao naterati stvar da odjednom ponovo plane usred pljuska, ali nije moguće ne potruditi se bar formalno. No, konačno, uz oklevanje, on odbaci svetiljku.
<BR>&nbsp;&nbsp;&nbsp;&nbsp;&nbsp;Šta da radi? Situacija je izgledala beznadežna. Bio je potpuno mokar, odeća mu je otežala i oklembesila se od kiše, a sada se još i izgubio u mraku.
<BR>&nbsp;&nbsp;&nbsp;&nbsp;&nbsp;Na kratku sekundu bio je izgubljen u zaslepljujućem blesku, a onda se ponovo našao izgubljen u mraku.
<BR>&nbsp;&nbsp;&nbsp;&nbsp;&nbsp;Blesak munje bar mu je pokazao da je veoma blizu vrha brda... pa, nije bio siguran šta će da učini. Moraće to da smisli kada dođe gore.
<BR>&nbsp;&nbsp;&nbsp;&nbsp;&nbsp;Nastavio je naviše, hramajući.
<BR>&nbsp;&nbsp;&nbsp;&nbsp;&nbsp;Nekoliko minuta kasnije stajao je, zadihan, na vrhu. U daljini pod njime videla se neka vrsta slabašnog odsjaja. Nije imao pojma šta je to, a, zapravo, baš mu se i nije dopadalo da razmišlja o tome. Ali bila je to jedina stvar prema kojoj je mogao da se zaputi i zato je teturavo počeo da se probija prema njoj, izgubljen i prestravljen.
<BR>
<BR>&nbsp;&nbsp;&nbsp;&nbsp;&nbsp;Blesak smrtonosne svetlosti prođe pravo kroz Nasumicu, a otprilike dve sekunde kasnije istu stvar učini i čovek koji je pucao na nju, ne obrativši pri tom nimalo pažnje na devojku. Pucao je u nekoga ko je stajao iza nje, a kada se ona okrenula da pogleda, klečao je nad telom i preturao mu po džepovima.
<BR>&nbsp;&nbsp;&nbsp;&nbsp;&nbsp;Scena se sledi i nestade. Nekoliko sekundi kasnije zamenila su je dva džinovska zuba uokvirena savršeno našminkanim crvenim usnama. Ogromna, plava četka pojavi se niotkuda i poče penušavo da trlja zube, koji su i dalje lebdeli tamo i blistali u titravoj zavesi kiše.
<BR>&nbsp;&nbsp;&nbsp;&nbsp;&nbsp;Nasumica dvaput zatrepta pre nego što je shvatila šta je posredi.
<BR>&nbsp;&nbsp;&nbsp;&nbsp;&nbsp;Bila je to reklama. Tip koji ju je ustrelio predstavljao je deo holografskog filma projektovanog za vreme leta. Sada je morala biti veoma blizu mesta na kome se brod srušio. Očigledno su mu neki sistemi bili nerazorniji od drugih.
<BR>&nbsp;&nbsp;&nbsp;&nbsp;&nbsp;Sledećih pola milje puta bilo je naročito ispunjeno nevoljama. Ne samo što je morala da se bori protiv hladnoće, kiše i noći, već i protiv rasparčanih i rastrzanih ostataka brodskog letnog sistema za zabavu. Svemirski brodovi, mlazna kola i helipodi neprekidno su se survavali i eksplodirali oko nje, obasjavali noć, ljudi zlikovačkog izgleda sa neobičnim šeširima švercovali su opasne droge kroz nju, a udruženi orkestar i hor halapoliske državne opere izvodio je završni marš anjakvantinske zvezdane garde iz IV čina 'Rizgara Blamvelamuma' od Vunta na malom proplanku negde sa njene leve strane.
<BR>&nbsp;&nbsp;&nbsp;&nbsp;&nbsp;A potom se obrela na ivici jednog kratera veoma gadnog izgleda i mehurastih ivica. Slabašni, topli odsjaj i dalje je dopirao iz onoga što bi inače izgledalo kao ogromno parče karamelizovane žvakaće gume u središtu jame: istopljeni ostaci ogromnog svemirskog broda.
<BR>&nbsp;&nbsp;&nbsp;&nbsp;&nbsp;Podugo je stajala i gledala ga, a onda najzad krenu duž ivice kratera. Više nije bila sigurna šta traži, ali je svejedno išla dalje, ostavljajući užase jame sa leve strane.
<BR>&nbsp;&nbsp;&nbsp;&nbsp;&nbsp;Kiša je malo oslabila, ali i dalje je bilo izuzetno vlažno, a budući da ona nije imala pojma šta se nalazi u kutiji, da li nešto krhko ili stvar koja se lako ošteti, pomislila je da treba da nađe negde srazmerno suvo mesto gde će je otvoriti. Nadala se da je nije već oštetila kada ju je ispustila.
<BR>&nbsp;&nbsp;&nbsp;&nbsp;&nbsp;Klizila je svetiljkom po okolnom drveću, koje je ovde bilo tanko i većinom sagoreno i izlomljeno. Na srednjem rastojanju učini joj se da vidi nabacani ispust stenja koji bi joj mogao pružiti sklonište, pa je počela da se probija prema njemu. Na sve strane pronalazila je ostatke izbačene iz broda prilikom pada, pre konačne vatrene lopte.
<BR>&nbsp;&nbsp;&nbsp;&nbsp;&nbsp;Kada se odmakla dve ili tri stotine jardi od ivice kratera, naišla je na iscepane ostatke nekog vazdušastog, ružičastog materijala, raskvašene, zablaćene i obešene između polomljenih stabala. Pretpostavila je, ispravno, da to mora da su ostaci čaure za beg koja je spasla život njenom ocu. Prišla je i pogledala ih pobliže, a onda primetila nešto na tlu pored njih, napola prekriveno blatom.
<BR>&nbsp;&nbsp;&nbsp;&nbsp;&nbsp;Podigla je predmet i obrisala blato sa njega. Bila je to neka vrsta elektronske naprave veličine male knjige. Na omotu su joj se nalazila krupna, prijatna slova koja su bledo svetlucala pod njenim dodirom. Poručivala su: BEZ PANIKE. Znala je šta je posredi. Bio je to očev primerak 'Autostoperskog vodiča kroz Galaksiju'.
<BR>&nbsp;&nbsp;&nbsp;&nbsp;&nbsp;Smesta se osetila smirenije uz to, okrenula je glavu gromovitom nebu i pustila da joj se kišnica sliva po licu i u usta.
<BR>&nbsp;&nbsp;&nbsp;&nbsp;&nbsp;Otresla je glavu i požurila prema stenju. Dok se pentrala uz njega i po njemu, gotovo smesta je otkrila savršenu stvar: ulaz u pećinu. Uperila je svetiljku u unutrašnjost. Izgledalo je suvo i bezbedno. Pažljivo birajući put, ušla je unutra. Bila je sasvim prostrana, ali nije išla mnogo duboko. Iscrpljena i uz olakšanje, sela je na jednu zgodnu stenu, spustila kutiju ispred sebe i smesta počela da je otvara.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
