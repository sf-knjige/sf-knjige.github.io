<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Prva stvar koju će morati da učini, pomisli otupljeno Artur Dent, jeste da izgradi sebi život. Ovo je značilo da je morao da nađe planetu na kojoj će ga voditi. To je morala biti planeta na kojoj je mogao da diše i na kojoj je mogao da ustane i sedne, a da ne oseti neprijatnost zbog sile teže. To je trebalo da bude negde gde je nivo kiseline nizak i gde biljke ne pokušavaju da te napadnu.
<BR>&nbsp;&nbsp;&nbsp;&nbsp;&nbsp;"Ne volim što moram da budem antropista u vezi sa tim", reče on neobičnom stvorenju iza šaltera centra za savetovanje raseljenih lica na Pintltonu Alfi, "ali baš bih voleo da živim negde gde ljudi otprilike izgledaju kao ja. Znate. Ovako čovekoliko."
<BR>&nbsp;&nbsp;&nbsp;&nbsp;&nbsp;Neobični stvor za šalterom zamlatara delom svojih neobičnijih izraslina; izgledalo je da ga je ta zamisao baš zgranula. On pocuri i otpljeska sa sedišta, odmereno stade da šiba po podu, proguta stari metalni ormarić za spise, pa, uz silno podrigivanje, izbljuva odgovarajuću ladicu, a iz uha mu izbiše dva blistava pipka. Izvadio je dve fascikle iz ladice, usisao ladicu unazad i ponovo povratio ormarić. Otšibao je nazad preko poda, pocurio na mesto i pljesnuo fascikle na sto.
<BR>&nbsp;&nbsp;&nbsp;&nbsp;&nbsp;"Vidiš li nešto što ti se dopada?" upita on.
<BR>&nbsp;&nbsp;&nbsp;&nbsp;&nbsp;Artur nervozno poče da pregleda prljave i vlažne listove hartije. Očigledno se nalazio u zaostalom delu Galaksije i donekle ulevo u odnosu na onu Vaseljenu koju je poznavao i priznavao. Na mestu gde je trebalo da mu se nalazi dom bila je trula seljačka planeta, natopljena kišom i naseljena propalicama i vodoveprovima. Ovde čak i 'Autostoperski vodič kroz Galaksiju' kao da je radio tek povremeno i upravo je zbog toga bio prisiljen na ovakva propitivanja po ovakvim mestima. Mesto za koje se uvek raspitivao bila je Stavromula Beta, ali za takvu planetu niko nikada nije čuo.
<BR>&nbsp;&nbsp;&nbsp;&nbsp;&nbsp;Raspoloživi svetovi delovali su prilično jadno. Imali su malo da mu ponude zbog toga što je on imao malo da ponudi njima. Bilo ga je izuzetno sramota kada je shvatio da, iako potiče sa sveta koji je imao kola, kompjutere, balet i armanjak, on lično nema pojma kako išta od svega toga radi. Nije umeo da se bavi ničim od svega toga. Prepušten sam sebi, nije bio u stanju ni toster da napravi. Bio je otprilike u stanju da napravi sendvič, i to mu je bilo to. Nije vladala velika potražnja za njegovim uslugama.
<BR>&nbsp;&nbsp;&nbsp;&nbsp;&nbsp;Arturovo srce klonu. To ga je iznenadilo, jer mislio je da je već stiglo najniže što može. On na trenutak zatvori oči. Toliko je želeo da bude kod kuće. Toliko je želeo da njegov rodni svet, prava Zemlja na kojoj je odrastao, nije bila uništena. Toliko je želeo da se ništa od svega toga nije dogodilo. On požele da se, kad ponovo otvori oči, zatekne na pragu svog malog imanja na zapadu Engleske, da sunce sija na zelene bregove, da putem ide poštanski kombi, da zelenkade cvetaju u vrtu, a da se u daljini pab otvara za ručak. Toliko je želeo da odnese novine do paba i čita ih uz kriglu gorkog. Toliko je želeo da rešava ukrštene reči. Toliko je želeo da se beznadežno zaglavi na sedamnaest vodoravno.
<BR>&nbsp;&nbsp;&nbsp;&nbsp;&nbsp;On otvori oči.
<BR>&nbsp;&nbsp;&nbsp;&nbsp;&nbsp;Neobični stvor iznervirano je pulsirao na njega i lupkao nekakvom pseudopodijom po stolu.
<BR>&nbsp;&nbsp;&nbsp;&nbsp;&nbsp;Artur zavrte glavom i pogleda sledeći list hartije.
<BR>&nbsp;&nbsp;&nbsp;&nbsp;&nbsp;Jadno, pomisli. I sledeći.
<BR>&nbsp;&nbsp;&nbsp;&nbsp;&nbsp;Veoma jadno. I sledeći.
<BR>&nbsp;&nbsp;&nbsp;&nbsp;&nbsp;Oh... E, to je već delovalo bolje.
<BR>&nbsp;&nbsp;&nbsp;&nbsp;&nbsp;Bio je to svet po imenu Bartldan. Imao je kiseonik. Imao je zelene bregove. Čak je, kako se činilo, imao cenjenu književnu kulturu. Ali stvar koja mu je najviše pobudila zanimanje bila je fotografija grupice ljudi sa Bartldana koji su stajali na trgu nekog naselja i prijatno se smešili prema fotoaparatu.
<BR>&nbsp;&nbsp;&nbsp;&nbsp;&nbsp;"Ah", reče on i podiže sliku do neobičnog stvora za stolom.
<BR>&nbsp;&nbsp;&nbsp;&nbsp;&nbsp;Oči ovoga ispuzaše na peteljkama i zakotrljaše se gore i dole po parčetu hartije, ostavljajući svetlucavi trag sluzi.
<BR>&nbsp;&nbsp;&nbsp;&nbsp;&nbsp;"Da", reče on zgađeno. "Stvarno izgledaju baš kao ti."
<BR>
<BR>&nbsp;&nbsp;&nbsp;&nbsp;&nbsp;Artur se preselio na Bartldan i, koristeći novac koji je dobio tako što je prodao isečene nokte i nešto pljuvačke u banku DNK, kupio sebi stan u naselju prikazanom na slici. Bilo je prijatno. Vazduh je bio mirisav. Ljudi su izgledali kao on i činilo se da im ne smeta što je i on tu. Nisu ga ničim napadali. Kupio je nešto odeće i ormarić u kome će je držati.
<BR>&nbsp;&nbsp;&nbsp;&nbsp;&nbsp;Obezbedio je sebi život. Sada je trebalo da mu nađe svrhu.
<BR>&nbsp;&nbsp;&nbsp;&nbsp;&nbsp;Najpre je pokušao da sedi i čita. Ali bartldanska književnost, iako slavna u čitavom tom sektoru Galaksije, kao da nije mogla da mu zadrži pažnju. Problem je bio u tome što, u stvari, nije govorila o ljudskim bićima. Narod Bartldana bio je izuzetno nalik ljudima po izgledu, ali kada biste nekome rekli: 'Dobro veče', ovaj bi se obazro uz blago iznenađenje, onjušio vazduh i rekao da stvarno izgleda da je onako ne baš loše veče, sad kada je Artur to već pomenuo.
<BR>&nbsp;&nbsp;&nbsp;&nbsp;&nbsp;"Ne, htedoh da kažem da ja vama želim dobro veče", uzvratio bi Artur, to jest, na početku je tako uzvraćao. Ubrzo je naučio da izbegava takve razgovore. "Hoću da kažem, nadam se da će vam veče biti dobro", dodao bi.
<BR>&nbsp;&nbsp;&nbsp;&nbsp;&nbsp;Još zbunjenosti.
<BR>&nbsp;&nbsp;&nbsp;&nbsp;&nbsp;"Želite?" upitao bi najzad Bartldanđanin uz uglađenu zbunjenost.
<BR>&nbsp;&nbsp;&nbsp;&nbsp;&nbsp;"Ovaj, da", morao bi onda da kaže Artur. "Izrazio sam nadu da..."
<BR>&nbsp;&nbsp;&nbsp;&nbsp;&nbsp;"Nadu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šta je to nada?"
<BR>&nbsp;&nbsp;&nbsp;&nbsp;&nbsp;Dobro pitanje, pomislio bi Artur za sebe i povukao se nazad u sobu da razmisli o stvarima.
<BR>&nbsp;&nbsp;&nbsp;&nbsp;&nbsp;Sa jedne strane, naučio je da poštuje ono što je saznao o pogledu Bartldanđana na svet, a to je da je Vaseljena ono što jeste, uzmi je ili ostavi. Sa druge strane, nije mogao da ne oseti da ne želeti ništa, čak ni ne priželjkivati nešto ili ne nadati se nečemu, naprosto nije prirodno.
<BR>&nbsp;&nbsp;&nbsp;&nbsp;&nbsp;Prirodno. To je bila ona nezgodna reč.
<BR>&nbsp;&nbsp;&nbsp;&nbsp;&nbsp;Još davno shvatio je da mnoge stvari koje je smatrao za prirodne, kao što su kupovanje božićnih poklona ljudima, zaustavljanje na crvenom svetlu ili padanje sa ubrzanjem od trideset dve stope u sekundi na kvadrat, predstavljaju samo navike sa njegovog matičnog sveta i ne dejstvuju obavezno na isti način i na drugim mestima; ali ništa ne priželjkivati - to stvarno nije moglo biti prirodno, zar ne? Bilo bi to kao da ne dišeš.
<BR>&nbsp;&nbsp;&nbsp;&nbsp;&nbsp;Disanje je bilo još nešto čime se Bartldanđani nisu bavili, i pored sveg tog kiseonika u atmosferi. Uglavnom su samo bazali unaokolo. Povremeno su trčali i igrali odbojku i takve stvari (bez ikakve želje da pobede, razume se - naprosto su igrali, pa ko dobije, taj dobije), ali nikada nisu, u stvari, disali. Bilo im je to, iz nekog razloga, nepotrebno. Artur je ubrzo otkrio da je igranje odbojke sa njima malo previše sablasno. Iako su izgledali kao ljudi i čak se kretali i zvučali kao ljudi, nisu disali i nisu priželjkivali stvari.
<BR>&nbsp;&nbsp;&nbsp;&nbsp;&nbsp;Disanje i priželjkivanje stvari, sa druge strane, bili su otprilike jedino što je Artur radio po čitav dan. Ponekad bi toliko žestoko priželjkivao stvari, da bi mu disanje postalo sasvim uzbuđeno, pa bi morao da ode i malo prilegne. Sam. U svojoj maloj sobi. Toliko daleko od sveta na kome je rođen da mozak čak nije bio u stanju da mu preradi onu vrstu brojeva koji su tu bili u pitanju, a da se pri tom ne obeznani.
<BR>&nbsp;&nbsp;&nbsp;&nbsp;&nbsp;Više je voleo da ne razmišlja o tome. Najviše mu se dopadalo da sedi i čita - ili bi mu se bar dopadalo da je bilo ičega vrednog čitanja. Ali niko u bartldanđanskim pričama nikada nije poželeo nešto. Čak ni čašu vode. Svakako, uzeli bi jednu ukoliko su žedni, ali ako je nema, više ne bi razmišljali o tome. Pročitao je čitavu jednu knjigu u kojoj je glavni junak, tokom jedne nedelje, raduckao po bašti, dobro se naigrao odbojke, pomogao da se popravi put, napravio svojoj ženi dete i onda neočekivano umro od žeđi neposredno pre poslednje glave. U očajanju, Artur je prečešljao knjigu unazad i najzad našao mesto na kome se uzgred pominje neki problem sa vodovodom u drugoj glavi. I to je bilo to. I tako tip umire. Naprosto se desi.
<BR>&nbsp;&nbsp;&nbsp;&nbsp;&nbsp;Nije to čak bio ni vrhunac knjige, jer vrhunca uopšte nije bilo. Lik je umro otprilike na trećini puta kroz pretposlednju glavu knjige, a preostali bio je naprosto posvećen popravci puta. Knjiga se završavala tačno na sto hiljaditoj reči, zbog toga što su na Bartldanu knjige uvek bile tačno toliko duge.
<BR>&nbsp;&nbsp;&nbsp;&nbsp;&nbsp;Artur baci knjigu preko sobe, prodade sobu i ode. Počeo je očajnički da putuje, sve je više trgovao pljuvačkom, noktima, krvlju, kosom, svime što je makar ko želeo, ne bi li kupio karte. Za seme, otkrio je, mogao je da putuje prvom klasom. Nigde se nije naselio, postojao je samo u hermetičnom, sumračnom svetu kabina hipersvemirskih brodova, jeo je, pio, spavao, gledao filmove, zaustavljao se samo po astrodromima da da još DNK i uhvati sledeći brod za daleke krajeve. Čekao je i čekao da se dogodi nešto nepredviđeno.
<BR>&nbsp;&nbsp;&nbsp;&nbsp;&nbsp;Nevolja sa pokušajem da naterate ono željeno nepredviđeno da se dogodi jeste u tome što ono to neće. To nije ono što 'nepredviđeno' znači. Nepredviđeni događaj koji se najzad odigrao uopšte nije bio ono što je Artur planirao. Brod na kome se nalazio sevnuo je u hipersvemir, jezivo zatreperio istovremeno između devedeset sedam različitih tačaka u Galaksiji, zakačio se za neočekivani zagrljaj sile teže neke nekartografisane planete u jednoj od njih, njena spoljašnja atmosfera zarobila ga je i on poče da pada, uz urlik i cepanje, pravo na nju.
<BR>&nbsp;&nbsp;&nbsp;&nbsp;&nbsp;Brodski sistemi čitavim putem naniže bunili su se da je sve savršeno normalno i pod kontrolom, ali kada se brod poslednji put grozničavo zakovitlao, silovito projurio kroz pola milje drveća i najzad eksplodirao u loptu uzavrelog plamena, postalo je jasno da ipak nije tako.
<BR>&nbsp;&nbsp;&nbsp;&nbsp;&nbsp;Vatra zahvati šumu, proključa u noć, a zatim se pristojno ugasi, budući da se u današnje vreme to zakonom zahteva od svih nenajavljenih požara koji premašaju određenu veličinu. Kratko vreme potom drugi mali požari buknuli bi to i tamo, dok su parčad rasutih ostataka na miru eksplodirala kada bi im za to kucnuo čas. Onda je i to zamrlo.
<BR>&nbsp;&nbsp;&nbsp;&nbsp;&nbsp;Artur Dent je iz čiste dosade beskrajnog međuzvezdanog putovanja bio jedini na brodu koji se potanko upoznao sa brodskim postupcima pri opasnim i nepredviđenim prizemljenjima i zato je jedini preživeo udes. Ležao je ošamućen, izlomljen i okrvavljen u nekoj vrsti vazdušaste, ružičaste plastične čaure po kojoj je bilo ispisano: 'Želimo vam prijatan dan' na preko tri hiljade različitih jezika.
<BR>&nbsp;&nbsp;&nbsp;&nbsp;&nbsp;Crne, urlajuće tišine vrtoglavo su mu plutale po razbijenom umu. Znao je uz neku vrstu otupljene izvesnosti da će preživeti, jer još nije bio na Stavromula Beti.
<BR>&nbsp;&nbsp;&nbsp;&nbsp;&nbsp;Posle nečega što je delovalo kao večnost bola i tmine, on postade svestan nemih obličja koja su se kretala oko njega.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
