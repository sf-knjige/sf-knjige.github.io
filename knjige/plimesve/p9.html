<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;'Argom' se pronosilo duboko, bas ječanje, nalik na pesme ogromnih, naduvenih zveri.
<BR>&nbsp;&nbsp;&nbsp;&nbsp;&nbsp;Dok je brod usporavao, prašina je brujala i trla se o mehurove životnih zona. Činilo se da retka prašina galaktičkog Središta, koja se spiralno uvijala ka obavijenoj zvezdi pred njima, svira na 'Argu' kao na ogormnom žičanom instrumentu. Melodije crvenih munja poigravale su po uglačanom pramcu.
<BR>&nbsp;&nbsp;&nbsp;&nbsp;&nbsp;Kilin je gledao kako se prbiližavaju postaji. Stajao je leđima okrenut okupljenoj posadi i virio kroz prednji prozor. Bilo je jasno kakvom putanjom se kreću. 'Argo' će se postaviti paralelno sa velikom kružnom ravni postaje, a neke nevidljive sile će ga vući uzduž. Šibo nije mogla ništa da učini sa 'Argovim' kormilom.
<BR>&nbsp;&nbsp;&nbsp;&nbsp;&nbsp;Dozvolio je sebi da se samoprezirno nasmeši. Njegovo ponosno razmetanje odlučnošću pretvorilo se u promašaj. Džoslinino vešto - i tajno - podbadanje posade, i javno neslaganje, bili su ga naljutili. Iskoristila je odnose unutar Porodice da napadne njegovu odluku kao komandanta. Sada je, za čudo, njeno prizivanje želje za akcijom poslužilo njegovom cilju.
<BR>&nbsp;&nbsp;&nbsp;&nbsp;&nbsp;Morao je da pripremi posadu za napad koji nije obećavao nikakav uspeh. Napašće nepoznate protivnike, i to na terenu maški koji nikada nisu videli. S mukom stečena taktika Porodice ovde možda ništa nće vredeti - još gore, možda će se pokazati potpuno pogrešnom.
<BR>&nbsp;&nbsp;&nbsp;&nbsp;&nbsp;Narastajući disk pred njima otkrivao je srebrnaste pojedinosti. Pri ovoj brzini, a postaja ju je nekako smanjivala dok su se približavali, potrajaće više od sata do stignu do središnjeg tornja. Ako im je to odredište, imaće vremena za sve pripreme koje je isplanirao. Ako ne, ima jurišni odred, spreman na mestu gde ga maške verovatno ne bi očekivale.
<BR>&nbsp;&nbsp;&nbsp;&nbsp;&nbsp;Kilin je nosio punu svečanu uniformu, plavo-zlatnu tuniku preko sivog kombinezona, a pod njom pojas pun alata i oružja. Nije želeo da gubi vreme na presvlačenje ukoliko događaji prekinu svečanost. Borbeni odredi bili su spremni kraj svakog ulaza u brod, čekajući samo znak pa da pođu u napad. Preostala posada, okupljena ovde, bila je samo maska. Kilin nje imao načina da sazna da li su oni koji upravljaju postajom već postavili prisluškivače na oplatu broda, dovoljno snažne da uhvate i razgovore. Ali moraće da pretpostavi da se to desilo, pa da ih iskoristi protiv neprijatelja ako uzmogne.
<BR>&nbsp;&nbsp;&nbsp;&nbsp;&nbsp;Svetlucavi, savršeno okrugao disk pred njima sada je ispunjavao polovinu neba. Po njemu su se kretali spiralni, fosforescentni talasi, srebrni po ivicama a zlatni pri vrhu. Svetlost je lebdela kao magla preko čvrstog metala. Na ivici diska obrazovali su se lukovi, koji su se tu valjali i hitali u nasumičnim potočićima.
<BR>&nbsp;&nbsp;&nbsp;&nbsp;&nbsp;Ko zna kako, taj haos svetlosti se rastakao u jasno ocrtane talase koji su rasli i svetlucali u svakom naletu, slivajući se ka unutra da se stope sa vrtlogom koji se polako i veličanstveno okretao prema kuli u središtu diska. Oštra središnja osa prikupljala je talase koji su hitali ka unutra i rasipala ih u duginim bojama dok su udarali o njeno rebrasto podnožje.
<BR>&nbsp;&nbsp;&nbsp;&nbsp;&nbsp;Svetlošću optočeni središnji toranj virio je iznad i ispod diska, kilometrima dugačak. Bio je sav načičkan mrežom antena. Jedan kraj tornja bio je zariven u paru strujanja koje se račvalo i neprekidno plamtelo, nemo i beličasto na pozadini tamnog oblaka prašine. Drugi kraj ličio je na uglačani patrljak.
<BR>&nbsp;&nbsp;&nbsp;&nbsp;&nbsp;Izgledalo je da talasi vuku 'Argo' naniže u dugoj, sve nižoj putanji preko okrugle ravnice. Ploče oplate su pucketale, a paluba se talasala glatkim, mišićavim pokretima, kao da se budi. Kilin se upitao koliko povijanja brod može da izdrži.
<BR>&nbsp;&nbsp;&nbsp;&nbsp;&nbsp;Šibo mu se obratila sasvim tiho, kako okupljena Porodica iza njih ne bi mogla da je čuje. "Da počnemo?"
<BR>&nbsp;&nbsp;&nbsp;&nbsp;&nbsp;"Još malo. Šta god nas vodilo dole, izgleda da ne preduzima nikakve mere opreza."
<BR>&nbsp;&nbsp;&nbsp;&nbsp;&nbsp;"Možda misli da smo maškobrod?"
<BR>&nbsp;&nbsp;&nbsp;&nbsp;&nbsp;"Nadam se." Kilin je posmatrao svetslosna pražnjenja kako se stapaju i prepliću u dubini pod njima. Činilo mu se da plovi ogromnim morem, i setio se da je jednom bio na takvom mestu - u unutrašnjem digitalnom svetu Bogomoljke, u velikom sivom okeanu uma.
<BR>&nbsp;&nbsp;&nbsp;&nbsp;&nbsp;"Šta sad?" zahtevala je Šibo.
<BR>&nbsp;&nbsp;&nbsp;&nbsp;&nbsp;"Oni u cik, mi u cak."
<BR>&nbsp;&nbsp;&nbsp;&nbsp;&nbsp;Okrenuo se kad je osetio da je u odaji zavladao potpuni mir. Poručnici Cermo i Džoslin postrojili su Porodicu u uredne kolone u stavu mirno.
<BR>&nbsp;&nbsp;&nbsp;&nbsp;&nbsp;Ovakvu atmosferu je želeo i pažljivo ju je isprogramirao. Ovde je okupljeno svo čovečanstvo koje će on ikada više videti, pomislio je. Najbliža braća ostala su na Snegobaru, neizmerno daleko. Koliko on zna, ova grupica možda je jedini preživeli ostatak rase.
<BR>&nbsp;&nbsp;&nbsp;&nbsp;&nbsp;"Tata? Ovaj, Kapetane?"
<BR>&nbsp;&nbsp;&nbsp;&nbsp;&nbsp;Trgao se i okrenuo da pogleda Tobija. "Izišao si iz stroja, vojniče", strogo je rekao.
<BR>&nbsp;&nbsp;&nbsp;&nbsp;&nbsp;"Da, ali moram da nosim ovu prokletu spravu, i to zbog tebe." Tobi je nelagodno izvijao vrat pod kapuljačom koja mu se spuštala i preko ramena, pričvršćena za kacigu.
<BR>&nbsp;&nbsp;&nbsp;&nbsp;&nbsp;"Nosićeš u bitku opremu koja ti je određena", kruto je rekao Kilin.
<BR>&nbsp;&nbsp;&nbsp;&nbsp;&nbsp;"Ali to će me samo usporavati!"
<BR>&nbsp;&nbsp;&nbsp;&nbsp;&nbsp;"A nama će dati dobar pregled akcije ispred i oko tebe. Neko mora da nosi opremu za snimanje okoline." Namerno je upotrebio pun naziv aparata, što nije spadalo u uobičajeni rečnik Porodice, čime je naglasio svoj položaj Kapetana.
<BR>&nbsp;&nbsp;&nbsp;&nbsp;&nbsp;Kod Tobija nije uspeo. "Ti si me osedlao ovim, tačno?"
<BR>&nbsp;&nbsp;&nbsp;&nbsp;&nbsp;"Opremu dodeljuje poručnik Cermo."
<BR>&nbsp;&nbsp;&nbsp;&nbsp;&nbsp;Tobi je frknuo. "Znao je šta ti želiš."
<BR>&nbsp;&nbsp;&nbsp;&nbsp;&nbsp;"Cermo određuje zadatke i bira najsposobnije", još strože je rekao Kilin. "Ponosan sam što je procenio da je moj sin sposoban za tako važan posao."
<BR>&nbsp;&nbsp;&nbsp;&nbsp;&nbsp;"Tata, biću spora meta dok nosim ovo čudo, puzaću tamo dole. Potisnuće me u drugu liniju."
<BR>&nbsp;&nbsp;&nbsp;&nbsp;&nbsp;"Baš tako. Hoću pogled iz druge linije, a ne iz prve."
<BR>&nbsp;&nbsp;&nbsp;&nbsp;&nbsp;"Nije pošteno! Hoću..."
<BR>&nbsp;&nbsp;&nbsp;&nbsp;&nbsp;"Vrati se u stroj, inače nećeš ni kročiti napolje", oštro ga je presekao Kilin.
<BR>&nbsp;&nbsp;&nbsp;&nbsp;&nbsp;Tobi je zaustio da se pobuni i Kapetan je morao da doda: "Smesta!"
<BR>&nbsp;&nbsp;&nbsp;&nbsp;&nbsp;Tobi je naglašeno slegnuo ramenima i vratio se na svoje mesto u trećem vodu levog krila. Stajao je kraj Besen, mlade crnooke žene; Kilin ih je u poslednje vreme često viđao zajedno. Doduše, bili su u istom vodu, ali to je verovatno više prikrivalo nego objašnjavalo.
<BR>&nbsp;&nbsp;&nbsp;&nbsp;&nbsp;Kilin se nadao da ih Porodica nije čula, i da svi misle da su samo porazgovarali. S obzirom na to da je znao da nije u stanju da prikrije osećanja kad je u pitanju njegov sin, verovatno nije bio te sreće. Kao da bi da to potvrdi, Besen je iskosa pogledala Tobija i podigla obrvu. Kilin shvati da je svima u prostranoj odaji bilo prilično jasno kakvu vrstu razgovora njih dvojica mora da su vodili. Savladao je nervoznu grimasu i kruto klimnuo Cermu. Počela je inspekcija. Kilin je koračao duž stroja, a korak iza njega išli su poručnici Cermo, Džoslin i Šibo. Pažljivo je zagledao svakog člana posade. Dobro poznata lica, lica upadljivo zdravija od odmora i bolje hrane. Ali i lica koja su imala vremena da utvrde kako stari sistem odanosti Porodici i stara organizacija ne odgovaraju situaciji kada se putuje velikim svemirskim brodom. Lica koja su nesumnjivo pravila nedorečene planove kako da sebi olakšaju izbegavajući disciplinu broda i Porodice.
<BR>&nbsp;&nbsp;&nbsp;&nbsp;&nbsp;Pošto više nije bilo pritiska stalne životne opasnosti, pojedinačne ambicije su našle sebi plodno tle. Hoće li umeti da učestvuju u bitkama posle dugog nerada? Kilin je znao da mu se u umu skuplja hrpa sitnih utisaka. Kasnije će ih obraditi, tokom usamljeničke šetnje po oplati broda, kako bi stvorio zalihu materijala za poboljšasnje efikasnosti broda - ako ikada opet budu poleteli sa 'Argom'. Ipak, obred je bio vredan truda.
<BR>&nbsp;&nbsp;&nbsp;&nbsp;&nbsp;Porodica je tokom putovanja stekla trideset dvoje dece. Majke su se starale o bebama u dnu zasvođene dvorane. Kilin se upitao hoće li ta deca ikada zakoračiti po tlu sveta duboko ispod njih, ponosna i slobodna. I hoće li, zapravo, ikada zakoračiti bilo kojim svetom.
<BR>&nbsp;&nbsp;&nbsp;&nbsp;&nbsp;Bilo je vreme. Pre početka akcije bilo bi najbolje da ih podseti ko su zaista. Počeo je da naglas čita Porodični Ritual.
<BR>&nbsp;&nbsp;&nbsp;&nbsp;&nbsp;Aspekt Ling mu je našao tekst iz drevnih vremena. Citadele na površini Snegobara zanemarile su obrede svemirskih putnika. Ali ovde su se savršeno uklopili.
<BR>&nbsp;&nbsp;&nbsp;&nbsp;&nbsp;Tekst je bio strog, pun dužnosti, tradicije i strašnih upozorenja na kazne koje će snaći svakog člana Porodice koji ga prekrši.
<BR>&nbsp;&nbsp;&nbsp;&nbsp;&nbsp;Mnogi drevni odlomci Kilinu su bili potpuno besmisleni. Pročitao je jedan takav ne dozvolivši da mu licem preleti ni nagoveštaj nerazumevanja. "Nijedna Porodica neće ukloniti niti poliintegrisati više od dva odvojena genetska indeksa pri svakom rođenju, koristeći pri tome veštačka sredstva. Kazna za prekršaj je izgnanstvo oboje roditelja i deteta dok god ugroženo dete živi."
<BR>&nbsp;&nbsp;&nbsp;&nbsp;&nbsp;Šta li znači poliintegracija? I kako bi neko mogao da utiče na osobine deteta koje će se tek roditi? Doduše, Kilin se naslušao nagoveštaja o takvim drevnim veštinama. Ostale su zakopane u magli porekla čovečanstva, u Velikim Vremenima. Ovaj odlomak je zaobilazno govorio o drevnom postanku Porodica, i pretpostavljao je da to deluje umirujuće. Ljudski vektor određen je tako davno, a sukob sa maškama takođe potiče iz nezapamćenih vremena.
<BR>&nbsp;&nbsp;&nbsp;&nbsp;&nbsp;Nešto u dugom tekstu, punom pravnih izraza i tehno reči, privuklo mu je i zadržalo pažnju. Porodica je kruto stajala, vrlo ozbiljnih lica. Dok je čitao duge, ustalasane rečenice koje su se odnosile na pustošenja maški, i na odvažne napore koje svaki pripadnik Porodice mora preduzeti da bi ih sprečio, svi su se uskomešali. Mladić u prvom redu, Loren, imao je ogromne oči. Sada su mu se ispunile suzama koje su potekle niz lice, neprimećene. Imao je dalek pogled, možda je sanjao o klasičnim bitkama i odvažnim pobedama koje će odneti.
<BR>&nbsp;&nbsp;&nbsp;&nbsp;&nbsp;Iznenada obuzet gorčinom, Kilin se upitao hoće li ove drevne, zapetljane rečenice zaštititi Lorena od hitaca maški. Video je mnoge mladiće pretvorene u crvenu kašu - ili još gore, uništenog uma, a nekada živahne oči prazne i mrtve.
<BR>&nbsp;&nbsp;&nbsp;&nbsp;&nbsp;Uprkos naletu osećanja, nije propustio ni reč iz govora. Prešao je na završetak, pun strogih moralnih pouka, u osnovi ispravnih i efikasnih, iako ga je nagrizala sumnja.
<BR>&nbsp;&nbsp;&nbsp;&nbsp;&nbsp;A onda je došao vrhunac:
<BR>&nbsp;&nbsp;&nbsp;&nbsp;&nbsp;"U nastavku ovih visokih ciljeva, imam da priložim jedno novo ime. Tradicija daje Kapetanu pravo da imenuje novopronađeni zvezdani sistem. Ja sam to pravo iskoristio. Blistava mogućnost pred nama je Abrahamova Zvezda."
<BR>&nbsp;&nbsp;&nbsp;&nbsp;&nbsp;Svi su zažamorili sa odobravanjem. Legenda o Abrahamu još je živela.
<BR>&nbsp;&nbsp;&nbsp;&nbsp;&nbsp;"Posada broda ima vekovno pravo da imenuje otkriveni svet. Savet vaših predstavnika izabrao je ime živo i sveto - Novi Bišop."
<BR>&nbsp;&nbsp;&nbsp;&nbsp;&nbsp;Time je završio i Porodica je, sledeći tradiciju, povikala "Dabre! Dabre! Dabre!" i počela da galami. Nekolicina je, pomišljajući na predstojeću bitku, imala da doda vrlo nepristojne predloge. Neki su bili neverovatno nemogući, opisujući nepostojeću seksualnu strast između maški raznih oblika.
<BR>&nbsp;&nbsp;&nbsp;&nbsp;&nbsp;Kilin se povukao, potpuno izdvojen od efekta koji je izazvao. Ljudi ne mogu da napadaju bez povišenog adrenalina i hormonske hrabrosti. Maške se prosto uključe, ali ljudi koji će rizikovati život moraju da imaju u venama moćni hormonski koktel.
<BR>&nbsp;&nbsp;&nbsp;&nbsp;&nbsp;Kilin je postao svestan da je u poslednje dve godine počeo da razmišlja o dužnosti Kapetana kao o masi beskrajnih pojedinosti. Da bi se upravljalo brodom, potrebno je savladati bezbroj sitnih, ali važnih elemenata regulacije životnih zona, pritisaka i tokova, servo uređaja i motora. Samo sećanja Aspekata provela su njega i njegovu posadu kroz masu sitnih misterija koje omogućavaju životu da opstane u najopasnijem od svih okruženja.
<BR>&nbsp;&nbsp;&nbsp;&nbsp;&nbsp;Ali sada je osećao da mu se vraća starije, prvobitno osećanje onoga što je potrebno Kapetanu. Odvažna inicijativa protkana ozbiljnim proračunima. Sposobnost i brzina. Moralna i fizička hrabrost. Taktično upravljanje Porodicom koja mu je po brodskim propisima podređena, ali zapravo predstavlja najdraže ljude koje će ikada upoznati.
<BR>&nbsp;&nbsp;&nbsp;&nbsp;&nbsp;To su bile ključne osobine. Nadao se da ima makar neke od njih. Toliko toga zavisi od njega, a njega vode samo sećanja na Fani i Abrahama - čije je izborano lice sada lebdelo pred njim, ozareno očinskim osmehom.
<BR>&nbsp;&nbsp;&nbsp;&nbsp;&nbsp;Lična mreža čula odjekivala mu je od nadražaja. Sada je bilo najvažnije dobro odrediti trenutak, a želeo je da prisluškivači maški - ako ih ima - čuju ljudsko oduševljenje, i da tako ostanu nespremne za ono što će uslediti.
<BR>&nbsp;&nbsp;&nbsp;&nbsp;&nbsp;"Kapetane!" povikao je Cermo.
<BR>&nbsp;&nbsp;&nbsp;&nbsp;&nbsp;Dok se Porodica razbijala u raspričane grupice, Kilin se okrenuo ka Cermu i krajičkom oka uhvatio nagoveštaj pokreta u beskonačnom prizoru spolja.
<BR>&nbsp;&nbsp;&nbsp;&nbsp;&nbsp;Kretali su se, brzo i glatko, ka središnjoj osi. Disk pod njima bio je protkan svežim naletima energije. Aktivnost koju je primetio kao da se odvijala na dnu nemirnog okeana, i mogao je da uhvati samo nagoveštaj onoga što se u dubini događalo. Ovalna obličja brzo su jurila između čvornovatih uzvišenja. Mašine su žurile po šinama, nešto ćoškasto kretalo se nalik na jata sitne ribe - ali sve zajedno ostavljalo je utisak urednog posla, izvođenog pod trakama svetlosti.
<BR>&nbsp;&nbsp;&nbsp;&nbsp;&nbsp;Palubom se pronosio duboki ton. Metal je odzvanjao.
<BR>&nbsp;&nbsp;&nbsp;&nbsp;&nbsp;Nešto kao da je pokušavalo da dohvati omotač 'Arga'.
<BR>&nbsp;&nbsp;&nbsp;&nbsp;&nbsp;Kilin se prebacio na zatvorenu kom frekvenciju i šapnuo šifru: "Hoja! Hoja!"
<BR>&nbsp;&nbsp;&nbsp;&nbsp;&nbsp;Priključio se na vezu sa kontrolnom sobom i Šibo. U levom oku mu se raširio pogled sa površine životnih zona. Nad 'Argovom' potamnelom, ulubljenom oplatom, vlažni, tanki mehurovi životnih zona izgledali su kao zloćudne izrasline. Kroz uzane proreze u njima nazirali su se brzi pokreti. Svi su žurili naniže, kroz nemirne talase elektrosjaja, pod zaštitnu senku diska.
<BR>&nbsp;&nbsp;&nbsp;&nbsp;&nbsp;Kilin je dvaput trepnuo i dobio pogled napred. Odnekud su se pojavile duge, cevaste maške, brzo napredujući ka ulazima u 'Argo'. Klimnuo je, iako je video samo savitljiva obličja koja su im letela u susret.
<BR>&nbsp;&nbsp;&nbsp;&nbsp;&nbsp;Dobro je. Stići će do ulaza za nekoliko trenutaka - svakako ih je poslao mašinski um da iskoriste trenutak dok su ljudi zauzeti svečanošću.
<BR>&nbsp;&nbsp;&nbsp;&nbsp;&nbsp;Znači, maške u postaji znaju nešto o ljudima - barem toliko da ih prepoznaju kao neprijatelje. To bi moglo da bude korisno. Kilin je od Bogomoljke naučio ponešto, izvesne poglede na čovečanstvo. Maške su mu sada bile nešto razumljivije, mada ih nije manje mrzeo.
<BR>&nbsp;&nbsp;&nbsp;&nbsp;&nbsp;Maške sa postaje verovatno izvršavaju Bogomoljkina uputstva, poslata pre nego što je 'Argo' i poleteo sa Snegobara. Šta god Bogomoljka smerala kad ih je poslala ovamo, Porodica je bila jedinstvena u jednoj stvari - uništiće svakoga ko bude pokušao da ih kontroliše. Uništili su male maške na 'Argu' odmah po poletanju. Na najmannji znak uplitanja napašće postaju. Bilo ih je koji su smatrali da su Bogomoljkini planovi bezopasni, ali oni su predstavljali manjinu.
<BR>&nbsp;&nbsp;&nbsp;&nbsp;&nbsp;Kilin je stajao okružen Porodicom koja se polako umirivala, a video je samo nemu dramu oko broda.
<BR>&nbsp;&nbsp;&nbsp;&nbsp;&nbsp;"Oružje!" šapnuo je preko koma. Odgovorilo mu je opšte škljocanje.
<BR>&nbsp;&nbsp;&nbsp;&nbsp;&nbsp;Vitki, krivudavi oblici sada su se prbiližili glavnom i bočnim ulazima u 'Argo'. Kilin je čekao da ih prvi dodirne. Uvijao se i načinio omču oko vrata. Kilin je video male držače kako se pomaljaju i zarivaju u 'Argovu' oplatu. I ostali su prišli svaki svojim vratima i namestili se...
<BR>&nbsp;&nbsp;&nbsp;&nbsp;&nbsp;"Vatra!" Kraj svakih vrata eksplodirale su ranije postavljene mine. Svaka je stvorila modroplavi oblak koji je prohujao kroz tela maški i zdrobio ih.
<BR>&nbsp;&nbsp;&nbsp;&nbsp;&nbsp;Kilin je dozvolio sebi da se osmehne. Prvi udarac je dobro ispao, ali sada će na svakom koraku biti u pitanju ljudski životi. Postao je svestan da je odaja oko njega postala tiha, i da ga svi gledaju. Trepnuo je i uklonio prizore spolja. Cermo je stajao kraj njega. Polako je uzdahnuo, ispunjen neobičnim, pulsirajućim zadovoljstvom što se ponovo, posle toliko vremena, nalazi u srcu akcije.
<BR>&nbsp;&nbsp;&nbsp;&nbsp;&nbsp;"Odredi!" povikao je. "Formirajte zvezdu!"
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
