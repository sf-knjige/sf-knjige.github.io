<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Izbočine i provalije u planini ometale su Kvat u bekstvu. Oštri kameni zubi su je vrebali. Nekoliko puta se spotakla i jedva povratila ranvotežu. Sveža klizišta su se razvila u crne jaruge, oslobođene poslednjim potresom, i ivicama joj strugala kućište. Podumovi su joj brbljali, obuzeti potpunom zbunjenošću, i jedina reakcija joj je bila da se okrene, pojuri, pobegne.
<BR>&nbsp;&nbsp;&nbsp;&nbsp;&nbsp;Bilo je zaista blizu. Gotovo da je ostala uhvaćena i prikovana, uvučena u um Ništaka koga je opsela.
<BR>&nbsp;&nbsp;&nbsp;&nbsp;&nbsp;Ali to je bilo nemoguće. Njen um je dobro uređen, višestruk, sposoban da prizove ogromne količine znanja, da pretraži mentalne podatke u mikrosekundi, da slojevitom masom nadvlada svaki jednostavan, linearni mozak Ništaka. Dok je nosila u sebi svog Ništaka, samo mu je okrznula um. Bila je prezauzeta, pa je samo na brzinu pogledala. Zauzimanje drugog Ništaka bilo je sasvim prosto. Ali sada je videla da je svaki put padala neka neprimetna barijera.
<BR>&nbsp;&nbsp;&nbsp;&nbsp;&nbsp;Nikakvo ottimanje ni udaranje nije uspelo da je oslobodi od ove poslednje, očito bedne inteligencije. Dok je pokušavala da se izvuče, ustanovila je da joj je lična aura potopljena u žitki, pohlepni podsloj. Bio je lepljiv i gust, blatnjavi nanos prepletenih, nesvesnih impulsa, sećanja, nejasnih podsistema.
<BR>&nbsp;&nbsp;&nbsp;&nbsp;&nbsp;Tu je taj Ništak istinski živeo. Kvat je osetila njegovo grubo, lepljivo privlačenje u trenutku iskrenog iznenađenja. Gornji slojevi uma bili su blagi i poslušni, kao hladni, glatki hodnici ispod linearnih spojeva svesti - dok je duboko dole, u komorama obloženim i ojačanim koščatom odlučnošću, vrebao složen, užasti lavirint neobične moći.
<BR>&nbsp;&nbsp;&nbsp;&nbsp;&nbsp;Ili umovi. Kvat čak više nije bila sigurna je li ovaj Ništak jedinstvena inteligencija.
<BR>&nbsp;&nbsp;&nbsp;&nbsp;&nbsp;Najviši slojevi uma bili su kao pasivna faza, a ne upravljačka jedinica. Tu, u prostranom, ravnom području nad sirupastim kovitlacem, obitavali su delići podumova. I tu je zijao ambis.
<BR>&nbsp;&nbsp;&nbsp;&nbsp;&nbsp;Instinkti su govorili tiho i efikasno, nikada ne prekidajući. Osećanja bi naglo planula - rešetajući, ispredajući, uvek odvlačeći višu inteligenciju od njenih namera.
<BR>&nbsp;&nbsp;&nbsp;&nbsp;&nbsp;Poletni hormoni su kuljali - ne da prenesu sklopove slika ili podataka, kao kod Kvat, nego da zapljusnu krvotok hitnim zahtevima.
<BR>&nbsp;&nbsp;&nbsp;&nbsp;&nbsp;Organi daleko od mozga reagovali su na te hemijske glasnike, pumpajući druge hormone u bubnjavi tok, dodajući opštoj zbrci i svoje bazne glasove.
<BR>&nbsp;&nbsp;&nbsp;&nbsp;&nbsp;Ideje su izrastale iz te močvare kao kristalne kule, smireno svetlucajući - ali uskoro su bivale poprskane mirisnim hemijskim blatom, nalik na krv na staklu.
<BR>&nbsp;&nbsp;&nbsp;&nbsp;&nbsp;Svi elementi stapali su se i rvali, prave sukobljene armije koje hitaju u juriš, previru, kovitlajući se u divljim okršajima. Avetinjske mrlje ovenčavale su krhke bedeme analitičkih misli. Klobučavo blato gladno je skakalo na ozbiljne grudobrane razuma, podrivajući stare temelje istovremeno sa gradnjom novih.
<BR>&nbsp;&nbsp;&nbsp;&nbsp;&nbsp;Ali ta unutrašnja bitka nije stvarala samo zbrku i potpunu neodlučnost. Nekako je uspevao da se pojavi jedinstven, dosledan pogled, držeći pod kontrolom vitalne, najznačajnije delove. Njegovo delovanje kontrolisalo je bezbrojne uticaje, ne dopuštajući da neki od njih predugo nadvladava ostale.
<BR>&nbsp;&nbsp;&nbsp;&nbsp;&nbsp;Kvat se divila ogormnoj energiji potrebnoj za neprekidne sudare, a istovremeno je osećala nekakvu mešavinu prepoznavanja i gađenja.
<BR>&nbsp;&nbsp;&nbsp;&nbsp;&nbsp;Unutrašnji predeli ovog Ništaka bili su daleko složeniji nego što bi smeli da budu. Nikakvo čudo da nisu dostigli tehnološku prefinjenost nožaca! Napredovali su korak po korak kroz urlikanje oluje, a svako oštro opažanje smesta se kvarilo zbog divljih vetrova strasti.
<BR>&nbsp;&nbsp;&nbsp;&nbsp;&nbsp;Ali Ništak je umeo da se kliže po površini tih ispucalih, alhemijskih strujanja. Od toga je sticao nekakvu ravnotežu i čudnu smirenost. To je ličilo na način na koji hodaju - padaju napred, potom se spasu isturajući drugu nogu. To zahteva pokrete njihanja koji odgovaraju nestalnoj prirodi samog bića.
<BR>&nbsp;&nbsp;&nbsp;&nbsp;&nbsp;A nije bio jedan um... a nije bio ni višestruk, sa prepletenim inteligencijama, kao kod Kvat.
<BR>&nbsp;&nbsp;&nbsp;&nbsp;&nbsp;Znala je da treba da obavesti Tukar'ramin. Ovo otkriće je potpuno neočekivano, a njegove posledice Kvat nije mogla ni da zamisli. Ali za sad nije mogla jasno da misli. Njeni manji umovi zahtevali su različite stvari, cičeći i uvijajući se. Ućutkala ih je i donela čvrstu odluku: držaće se dovoljno daleko od Ništaka da ne mogu da je otkriju. Moraće da shvati šta su oni zapravo.
<BR>&nbsp;&nbsp;&nbsp;&nbsp;&nbsp;Lepljiva paučina Ništakovog uma još je bila svuda po njoj. Zaklanjala joj je vidno polje, nalik na svetlucave tragove sumnje. Kao da se i u vazduhu osećao skeptični vetar.
<BR>&nbsp;&nbsp;&nbsp;&nbsp;&nbsp;Kvat se spoticala dalje, obuzeta potpunom zbunjenošću.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
