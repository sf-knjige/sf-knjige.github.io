<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Poziv okupljanja, začulo se zujanje, prekidajući Kvatinu koncentraciju. Klečala je na nesigurnom šljunku i tražila srebrnasto zelene pruge.
<BR>&nbsp;&nbsp;&nbsp;&nbsp;&nbsp;Poziv okupljanja.
<BR>&nbsp;&nbsp;&nbsp;&nbsp;&nbsp;Zavukla je iglu u srebrno-zelene ljuspice, izmerila i besno začegrtala trepljama. To nije bila palazinija. Kad bi našla žilu palazinije, najređe smeše za vezivanje, to bi bio pun pogodak. Ova pruga je lažno svetlucala - Kvat ju je šutnula - i bila je bezvredna.
<BR>&nbsp;&nbsp;&nbsp;&nbsp;&nbsp;Poziv okupljanja.
<BR>&nbsp;&nbsp;&nbsp;&nbsp;&nbsp;Javila se, strepeći.
<BR>&nbsp;&nbsp;&nbsp;&nbsp;&nbsp;Dobro došla! Plemenita Bek'dal je našla duboku žilu...
<BR>&nbsp;&nbsp;&nbsp;&nbsp;&nbsp;Ljutito je isključila poruku. Nove počasti za Bek'dal.
<BR>&nbsp;&nbsp;&nbsp;&nbsp;&nbsp;Ovo je bilo peto važno otkriće otkako je počelo traganje i rudrenje, i sva su bila Bek'dalina. Većina ostalih nožaca bila je zauzeta iskopavanjem Bek'dalinih otkrića, ostavljajući joj slobodan prostor da ih nađe još, da se još više istakne. Kvat je pomišljala da prekine sa istraživanjem - nije bila vešta u traganju; neodlučno se vrtela i njuškala tamo odakle bi trebalo da se povuče, kao da beži od tvora, i zavirivala u svaku pukotinu - i da postane rudar. Ali nešto duboko u njoj teralo ju je da nastavi, da pokuša da bude bolja od Bek'dal. Neće tako lako odstupiti. Kad bi samo...
<BR>&nbsp;&nbsp;&nbsp;&nbsp;&nbsp;Kvat'jut'kal'ton. Poziv!
<BR>&nbsp;&nbsp;&nbsp;&nbsp;&nbsp;#Zadržala sam se. Nastavljam ka...#
<BR>&nbsp;&nbsp;&nbsp;&nbsp;&nbsp;Ne. Ne idi na skup. Vrati se u Košnicu. Kod Tukar'ramin.
<BR>
<BR>&nbsp;&nbsp;&nbsp;&nbsp;&nbsp;Tukar'ramin je skliznula niz sluzave niti, velika blistava masa uglačanog čelika i zrnastog kućišta. Kroz Kvat su se pronosili talasi toplog blagostanja dok su pipci polako ulazili u njen um, osećajući sve. Nestala je i nervozna, trzava napetost.
<BR>&nbsp;&nbsp;&nbsp;&nbsp;&nbsp;*Raduj se, malena.*
<BR>&nbsp;&nbsp;&nbsp;&nbsp;&nbsp;#Svi slave u tvom prisustvu.#
<BR>&nbsp;&nbsp;&nbsp;&nbsp;&nbsp;*Bez zvaničnih izraza, molim te; oni opterećuju um svojim nazovi značenjima. Raduj se, jer više ne moraš da puziš po razrovanoj zemlji. Znam da to ne voliš.*
<BR>&nbsp;&nbsp;&nbsp;&nbsp;&nbsp;#Zar je bilo toliko... očito?#
<BR>&nbsp;&nbsp;&nbsp;&nbsp;&nbsp;Tukar'ramin je privukla Kvat bliže, zapljuskujući je utehom i opraštanjem.
<BR>&nbsp;&nbsp;&nbsp;&nbsp;&nbsp;*Tvoje sumnje ogledaju se u svakom koraku koji načiniš.*
<BR>&nbsp;&nbsp;&nbsp;&nbsp;&nbsp;#Trudila sam se da obavim zadatak.# Reči su zvučale kruće nego što je nameravala, ali Kvat je zbog osećanja dostojanstva morala da izgovori oveštalu frazu.
<BR>&nbsp;&nbsp;&nbsp;&nbsp;&nbsp;*Moraš li uvek da budeš tako ozbiljna?*
<BR>&nbsp;&nbsp;&nbsp;&nbsp;&nbsp;#Ja...# Zastala je. Kako da kaže ovom najvišem od svih bića koje poznaje da je čitava vaseljena vrtlog koji sve usisava u ništavilo? #Ja sam običan četvoronožac i sklona usamljenosti.#
<BR>&nbsp;&nbsp;&nbsp;&nbsp;&nbsp;*I Bek'dal je sklona usamljenosti. Sama traži retke minerale. Njene noge se ne spotiču kao tvoje.*
<BR>&nbsp;&nbsp;&nbsp;&nbsp;&nbsp;Opet Bek'dal! #Svako ima svoj način#, rekla je Kvat što je učtivije mogla.
<BR>&nbsp;&nbsp;&nbsp;&nbsp;&nbsp;*Ali niko od nas nije sam!* Blaga, ali preteća ozlojeđenost. *Sve nas vezuje veliki, konačni zadatak. Mreže koje tkamo oko ove zvezde čvrsto će uhvatiti njenu plamteću energiju. Drugi nošci će uskoro zauzdati pucketavu elektrodinamiku Središta Galaksije koje besni oko nas. Uskoro ćemo moći da spojimo sve te energije. Kada budu na okupu, a maške nestanu - a ko bi i sumnjao u to, posle naše velike pobede ovde? - upotrebićemo pripitomljenu silu da komuniciramo sa drugim Zvezdorojcima u dalekim Galaksijama.*
<BR>&nbsp;&nbsp;&nbsp;&nbsp;&nbsp;#Shvatam ja to u potpunosti, ali...#
<BR>&nbsp;&nbsp;&nbsp;&nbsp;&nbsp;*Po ukusu bih rekla da ne shvataš. Premošćujemo Galaksiju da materiji damo značenje. Ne samo u našem umu - koji je tvrđava smisla - nego i u samim zvezdama.* Načinila je znak sa osam nogu.
<BR>&nbsp;&nbsp;&nbsp;&nbsp;&nbsp;Kvat se promeškoljila, ne znajući kako da odgovori.
<BR>&nbsp;&nbsp;&nbsp;&nbsp;&nbsp;*Osećam da tvoja nelagodnost i dalje traje.*
<BR>&nbsp;&nbsp;&nbsp;&nbsp;&nbsp;Kvat je poslala oštro naređenje jednom od podumova, zahtevajući da nervozno pocupkivanje prestane. #Ne, nemam vektor.#
<BR>&nbsp;&nbsp;&nbsp;&nbsp;&nbsp;Kada je Tukar'ramin ponovo progovorila, snažni hormonski talasi dodali su težinu zvučnim rečima. *Ti si primer osobine vrlo retke u našoj vrsti, Kvat'jut'kal'ton.*
<BR>&nbsp;&nbsp;&nbsp;&nbsp;&nbsp;Uplašena od optužbe, Kvat je požurila da odgovori. #Moje sumnje su samo privremene...#
<BR>&nbsp;&nbsp;&nbsp;&nbsp;&nbsp;*Ne. Sada ću ti otkriti tajnu koja se krije iza naše ekspanzije iz matičnog sistema. Veoma davno sreli smo rasu malih bića koja su objasnila prirodu nadolazeće invazije maški. Naše tadašnje vođe shvatile su da ćemo zbog prirodne lenjosti svakako postati plen maški. Zato smo pomešali genetski materijal sa tim malim bićima, kako bi pojačali svoju agresivnost.*
<BR>&nbsp;&nbsp;&nbsp;&nbsp;&nbsp;#Mora da su bili stvarno siloviti.#
<BR>&nbsp;&nbsp;&nbsp;&nbsp;&nbsp;*Jesu. Ne znam kakav im je bio fizički oblik, ali bili su lukavi i uporni. Pri izdvajanju tih mentalnih osobina iz njihove DNK - jer taj osnovni spiralni nosač bio nam je zajednički - morali smo da usvojimo i još neke njihove osobine. Jedna od njih bila je sposobnost sumnje, dovođenja u pitanje.*
<BR>&nbsp;&nbsp;&nbsp;&nbsp;&nbsp;#Imam ja i njihovu žestinu#, rekla je Kvat s lažnom odvažnošću.
<BR>&nbsp;&nbsp;&nbsp;&nbsp;&nbsp;*Možda. Ali ti si svakako redak primer onoga što se naziva Filozof. Uobičajena mudrost Sinteze, onakva kakvu su nam je predali Prosvetljeni, većini je sasvim dovoljna. Čak i oni koji ne veruju - kao Bek'dal - dobro se snalaze na toj osnovi. Ali vođstvo naše rase zavisi od Filozofa.*
<BR>&nbsp;&nbsp;&nbsp;&nbsp;&nbsp;#Vođstvo?#
<BR>&nbsp;&nbsp;&nbsp;&nbsp;&nbsp;*U krajnjoj liniji, da - ako se pokaže da poseduješ znatiželjan um kakav je nama potreban.*
<BR>&nbsp;&nbsp;&nbsp;&nbsp;&nbsp;#Ja... ja...#
<BR>&nbsp;&nbsp;&nbsp;&nbsp;&nbsp;*Ta duboka osobina bacila te je u očajanje posle Nimfur'tonine smrti. Donosi ti bol, ali može da ti donese i mudrost.*
<BR>&nbsp;&nbsp;&nbsp;&nbsp;&nbsp;#Prokleto nasleđe#, gorko je rekla Kvat.
<BR>&nbsp;&nbsp;&nbsp;&nbsp;&nbsp;Na Tukar'ramininoj ogromnoj, naboranoj koži blesnula je hormonalna šifra. *Povećaćemo te. Mali dodatak za tvoj novi posao.*
<BR>&nbsp;&nbsp;&nbsp;&nbsp;&nbsp;#Istraživanje...#
<BR>&nbsp;&nbsp;&nbsp;&nbsp;&nbsp;*To ti duhovno ne odgovara. Nedostaju nam radnici u samoj Košnici, jer svi su morali u rudare. Ovde ću te bolje osećati dok budeš radila. Evo - imaš li šifru? Prijavi se Faktotumu da ti ugradi novi alat.*
<BR>&nbsp;&nbsp;&nbsp;&nbsp;&nbsp;Pokretom je pokazala da je Kvatina audijencija završena. Kvat se brzo povukla. Oslobođena od istraživanja! I proširenje...!
<BR>&nbsp;&nbsp;&nbsp;&nbsp;&nbsp;Osim unapređenja, što je značilo novu nogu, proširenje je najveća počast koju nožac može da dobije. Moći će da se šepuri po Košnici i da se razmeće proširenjem a da ga ni ne pominje. To će joj svakako biti plus. Odmah se oraspoložila.
<BR>&nbsp;&nbsp;&nbsp;&nbsp;&nbsp;Proškljocala je kraj Dani'ver i požurila ka najbližem terminalu. Ukucala je šifru i sačekala vest, dok su joj servo uređaji zadovoljno brujali. O onome što je saznala o svojoj prirodi ramzišljaće kasnije, kad bude imala vremena. Na kraju krajeva, ona je Filozof - šta god ta čudna reč značila.
<BR>&nbsp;&nbsp;&nbsp;&nbsp;&nbsp;Ekran je zasvetlucao i prikazao sliku njenog proširenja.
<BR>&nbsp;&nbsp;&nbsp;&nbsp;&nbsp;U Kvat se otvorio ponor, toraks joj je zasvetlucao ozlojeđenom plavom. Na ekranu je treperio pneumatski čekić. Proširenje toliko prosto da je predstavljalo uvredu.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
