<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Kvat je hitala uz strminu. Ne bi smela toliko da se izlaže, ali morala je da pretraži planinske prolaze u potrazi za svojim Ništakom. Činilo joj se da mu je za petama, a onda je naišla na veliko stado i morala je da se skloni kako je ne bi otkrili.
<BR>&nbsp;&nbsp;&nbsp;&nbsp;&nbsp;Tukar'ramin se složila da ne sme uznemiriti stada Ništaka sve dok ne bude sigurna da je nanjušila pravog Ništaka, onog koji poznaje kako radi njihov drevni brod. Da bi sprečili da njen Ništak strada u zasedama koje ostali nošci postavljaju štetočinama u bekstvu, Tukar'ramin je zaustavila sve napade. Sada je sva pažnja bila usmerena na Kvatinu potragu.
<BR>&nbsp;&nbsp;&nbsp;&nbsp;&nbsp;Ali gde je taj Ništak? Njegova oznaka se nije javila na vreme. Verovatno je oštećena.
<BR>&nbsp;&nbsp;&nbsp;&nbsp;&nbsp;Nova komplikacija je iznervirala Kvat. Daleko je izbacila svoju elektro-auru i uhvatila miris Ništaka pomešan sa planinskim senzo-vazduhom. Da, skupljali su se tamo. Kakva prilika! Nošci bi mogli da potamane veliki broj te gamadi čim Kvat bude uhvatila svog Ništaka.
<BR>&nbsp;&nbsp;&nbsp;&nbsp;&nbsp;Sa položaja na kome se nalazila, visoko na kamenoj padini, imala je dobar pregled neravnih, oštrih vrhova u čitavom planinskom lancu. Prigušila je narastajuću paniku podumova zbog velike visine. Samo čvrsta kontrola spasla ju je da se ne preda dubokom strahu od visine.
<BR>&nbsp;&nbsp;&nbsp;&nbsp;&nbsp;Začudo, ovde na ekvatoru, efekat Sifoniranja samo je još podigao izmučenu koru planete. Bazaltni slojevi su se zdrobili, otvarajući velike pukotine i zarivajući ih u utrobu planina. U daljini je videla pravilnu, oblu planinu kako bljuje mastan dim u vazduh ionako pun crne prašine. Pošast je prosekla široke useke kroz šume i ravnice. Rudnici maški su se urušili. I pruge su izlomljene i zatrpane.
<BR>&nbsp;&nbsp;&nbsp;&nbsp;&nbsp;Baš dobro, ali ruševine su pružale štetočinama bezbroj mogućih skloništa. Kvat je balansirala sa šest nogu na samom vrhu planine. Glavni skup Ništaka bio je za jedan vrh dalje, i nadala se da su im čula tupa koliko i u bitci, inače bi mogli da otkriju njeno prisustvo.
<BR>&nbsp;&nbsp;&nbsp;&nbsp;&nbsp;*Kvat!* začula je Tukar'raminin poziv. *Imam tužne vesti.*
<BR>&nbsp;&nbsp;&nbsp;&nbsp;&nbsp;#Moj Ništak?# uzbuđeno je odgovorila Kvat. #Neko ga je ubio?#
<BR>&nbsp;&nbsp;&nbsp;&nbsp;&nbsp;*Ne, mnogo gore. Nastupio je sukob među Prosvetljenima.*
<BR>&nbsp;&nbsp;&nbsp;&nbsp;&nbsp;#Šta...? Kako...?# U Kvat je zavladao haos. #Ali oni poseduju najviša znanja naše vrste!#
<BR>&nbsp;&nbsp;&nbsp;&nbsp;&nbsp;*Da.*
<BR>&nbsp;&nbsp;&nbsp;&nbsp;&nbsp;#Kako mogu da se ne slažu?#
<BR>&nbsp;&nbsp;&nbsp;&nbsp;&nbsp;*Ni meni nije jasno, malena, a mnogo sam mudrija od tebe. Ovo je prvi put da sam ikada priključena na saopštenja Prosvetljenih. Uključiti se u delić tog toka, to je kao da osećaš ogromne, pokretne spojeve, plime u samoj duši. Ne traži da ti opisujem, jer ne umem. Sukob besni među njima kao da se sunca sudaraju na mom nebu. Ja... još se oporavljam i vraćam poremećenu ravnotežu.*
<BR>&nbsp;&nbsp;&nbsp;&nbsp;&nbsp;#Razumem#, rekla je Kvat, mada nije razumela. Tukar'raminini signali sadržali su duboku, usisavajuću struju sumnje i sivog straha.
<BR>&nbsp;&nbsp;&nbsp;&nbsp;&nbsp;*Neki Prosvetljeni ne žele nikakvo zalaženje u Galaktičko Središte. Strašno se opiru.*
<BR>&nbsp;&nbsp;&nbsp;&nbsp;&nbsp;#Ali... zašto?# Kvat je drhtala od sopstvene odvažnosti da ispituje tako veliko biće kao što je Tukar'ramin o još većim veličinama, o Prosvetljenima.
<BR>&nbsp;&nbsp;&nbsp;&nbsp;&nbsp;*Osećaju da iza toga postoji neko veće ustrojstvo. Možda je to delo maški, kako bi nas privukle u središte.*
<BR>&nbsp;&nbsp;&nbsp;&nbsp;&nbsp;#Ali to je naš istorijski cilj, tako si mi rekla.# Kvat je oprezno formulisala prigovor rečima same Tukr'ramin.
<BR>&nbsp;&nbsp;&nbsp;&nbsp;&nbsp;*I meni su tako rekli, i do ovog časa nisam sumnjala u to. Ti si Filozof, Kvat - ne možeš shvatiti kakav divan zaklon imamo mi, obične inteligencije...*
<BR>&nbsp;&nbsp;&nbsp;&nbsp;&nbsp;Kvat je naslutila treptaj onoga što oseća Tukar'ramin. Mora da je užasno kad tu sigurnost protrese prizor Prosvetljenih koji se među sobom ne slažu. Saosećala je sa Tukar'ramin - a onda je shvatila koliko se izmenila od one Kvat koja je živela u Košnici. Pre samo nekoliko dana ne bi mogla ni da zamisli da oseća prema Tukar'ramin išta drugo sem divljenja i poštovanja.
<BR>&nbsp;&nbsp;&nbsp;&nbsp;&nbsp;*Drugi Prosvetljeni misle da je naša istinska, istorijska sudbina da iskoristimo ove bedne Ništake, koji su neverovatnom slučajnošću doneli kljč za unutrašnje oblasti.* Tukar'raminine prigušene frekvence bile su ozbiljne, zamućene, prošarane iskricama bledunjave sumnje.
<BR>&nbsp;&nbsp;&nbsp;&nbsp;&nbsp;#Kakvo ustrojstvo Prosvetljeni vide u svemu ovome?#
<BR>&nbsp;&nbsp;&nbsp;&nbsp;&nbsp;*Ne slažu se. Proučavali su sve ove događaje i neki smatraju da su Ništaci poslati ovamo kao deo velikog plana.*
<BR>&nbsp;&nbsp;&nbsp;&nbsp;&nbsp;#Kakvog plana?#
<BR>&nbsp;&nbsp;&nbsp;&nbsp;&nbsp;*Još ga ne razumemo sasvim. Neke maške rade neobjašnjive stvari. Nazivaju to 'Umetnost'. Takva dela naizgled nemaju nikakvu svrhu.*
<BR>&nbsp;&nbsp;&nbsp;&nbsp;&nbsp;#Znači, nas ne treba da brinu#, Kvat je sve gledala sa praktične strane.
<BR>&nbsp;&nbsp;&nbsp;&nbsp;&nbsp;*Ne baš. Neki Prosvetljeni misle da su Ništaci došli u svojoj drevnoj letelici kao pomoć u stabilizovanju napetosti između gradova maški.*
<BR>&nbsp;&nbsp;&nbsp;&nbsp;&nbsp;#Znači da su nam neprijatelji.#
<BR>&nbsp;&nbsp;&nbsp;&nbsp;&nbsp;*Možda. Maške, kao i mi, koriste hijerarhijsko komandovanje. Bića koja su pre našeg dolaska kontorlisala ovaj svet bila su vrlo nisko na lestvici položaja kod maški. Ovo je bio običan ogranak, operacija na ivici zanimanja maški.*
<BR>&nbsp;&nbsp;&nbsp;&nbsp;&nbsp;Kvat je savladala šok zbog novosti. Sve do sada podrazumevala je da su njihovi napori ovde veoma značajni, da šire užas među svim postojećim maškama.
<BR>&nbsp;&nbsp;&nbsp;&nbsp;&nbsp;*U takvim slučajevima, kontrola se prenosi na lokalni nivo, i dopušta se velika količina stimulacije preko suparništva između podjedinica.*
<BR>&nbsp;&nbsp;&nbsp;&nbsp;&nbsp;#Molim objašnjenje#. Kvat je poslala prizvuke zbunjenosti.
<BR>&nbsp;&nbsp;&nbsp;&nbsp;&nbsp;*Efikasnost potiče iz pažljivo regulisanog sukoba. Seti se koliko si bila efikasnija u svojim naporima, malena, kada te je stimulisalo suparništvo sa tvojom sestrom, Bek'dal.*
<BR>&nbsp;&nbsp;&nbsp;&nbsp;&nbsp;Tukar'ramininoj pažnji zaista ništa ne izmiče! Zar je projektovala svaku pojedinost Kvatinog života?
<BR>&nbsp;&nbsp;&nbsp;&nbsp;&nbsp;*Ovakvo korišćenje međusobnog suparništva je sveprisutno. Maške su za ovaj svet primenile uobičajenu shemu. Pojedini gradovi i fabrike dobili su dozvolu - čak su podsticani - da se takmiče oko sirovina, oko vodeće uloge. Čak i ćelije unutar živog bića ponašaju se tako, gurkaju jedna drugu, traže bolje hranljive materije i veće poslove. Osetljiva hemijska ravnoteža drži taj proces pod kontrolom. Kada sve ide dobro, čitav organizam napreduje.*
<BR>&nbsp;&nbsp;&nbsp;&nbsp;&nbsp;#Maške na ovoj planeti bile su slabe. Znači li da proces ovde nije uspeo?# Kvat se setila brojnih i upadljivih znakova međugradskih bitaka na površini planete. Takvi ožiljci nisu spadali u 'dobru regulaciju'.
<BR>&nbsp;&nbsp;&nbsp;&nbsp;&nbsp;*Tako je. Kod maški, kao i kod živih bića, postoji opasnost od takvog procesa. Napetost može suviše narasti i početi da se širi. To se naziva tumor. Divlje narastanje ega - slepa agresija pojedinačnog dela protiv velike celine. Umovi maški srednjeg nivoa na ovom svetu počeli su da se sve ozbiljnije sukobljavaju. Počele su da koriste novo, sve opasnije oružje jedne protiv drugih.*
<BR>&nbsp;&nbsp;&nbsp;&nbsp;&nbsp;Kvat je osetila da shvata. #Ništaci!#
<BR>&nbsp;&nbsp;&nbsp;&nbsp;&nbsp;Osetila je tutnjavu Tukar'ramininog zadovoljstva, a uz to i još nešto... možda trunčica poštovanja?
<BR>&nbsp;&nbsp;&nbsp;&nbsp;&nbsp;*Zaista, malena. Veština tvog uma je prijatna. Ništaci su odavno naselili kulturu maški kao obična gamad, a povremeno su ih manje maške koristile za sitne poslove - mada su ih najčešće uništavale kao štetočine. Tumor je počeo da raste. A onda su se pokazali kao veoma korisni zaraćenim stranama. Rezultat je bio poguban. Njihovo savezništvo oslabilo je moć maški u ovom sistemu.*
<BR>&nbsp;&nbsp;&nbsp;&nbsp;&nbsp;#A to smo iskoristili mi.#
<BR>&nbsp;&nbsp;&nbsp;&nbsp;&nbsp;*Upravo tako. Zato su Prosvetljeni rizikovali da pošalju našu ekspediciju, sa dragocenom Velikom Niti, na ovo mesto tako blizu oboda moći maški.*
<BR>&nbsp;&nbsp;&nbsp;&nbsp;&nbsp;Kvat je osetila da počinje da shvata deo razmera ove priče. Bila je ogromna, beskrajna.
<BR>&nbsp;&nbsp;&nbsp;&nbsp;&nbsp;#Zar nisu veći umovi maški, bliže Jezgru, primetili šta se dešava?#
<BR>&nbsp;&nbsp;&nbsp;&nbsp;&nbsp;*Svakako. Ali tumor se širio tako brzo, a naša sila se spustila na ovaj sistem tako vešto, da smo uspeli da se smestimo pre nego što su oni stigli da uklone tumor. Pošto smo imali strunu, porazili smo sve ekspedicije poslate da 'izleče' ovu zastranjenu koloniju maški. A Prosvetljeni su procenili da će ekonomija sprečiti ozbiljnije protivudare. Ova ispostava suviše je nevažna da bi se isplatili veći poduhvati oko nje.*
<BR>&nbsp;&nbsp;&nbsp;&nbsp;&nbsp;#Prosvetljeni su neizmerno mudri.#
<BR>&nbsp;&nbsp;&nbsp;&nbsp;&nbsp;*Svakako. Druge maške mora da su želele da pošalju pomoć svojoj sabraći ovde na neki prefinjeni način, da upotrebe lukavu taktiku kako bi prokrijumčarili lek kroz naše straže.*
<BR>&nbsp;&nbsp;&nbsp;&nbsp;&nbsp;Kvat je osetila da joj se sve otvara. #Drugi Ništaci! Oni koji su došli malim brodom. Oni su poslati kao lek?... da pobede tumor?#
<BR>&nbsp;&nbsp;&nbsp;&nbsp;&nbsp;*Tako veruju neki Prosvetljeni - oni koji brodić smatraju za smrtonosni projektil, koga su uputili našu neprijatelji, da donese sredstva koja će nama nauditi. Zato sam dobila naređenja da ih sažežem. Zato sam, u prvi mah, poslala tebe i tvoju sestru na njih, kako bi ih zauvek uništili.*
<BR>&nbsp;&nbsp;&nbsp;&nbsp;&nbsp;Tukar'ramin je zastala, a onda je nastavila mirnijim glasom.
<BR>&nbsp;&nbsp;&nbsp;&nbsp;&nbsp;*Ali sada drugi Prosvetljeni smatraju da su ti čudni novi Ništaci važni na sasvim drugi način. Da je njihova sudbina nekako prepletena sa našom. Sve je još jako zbrkano. Dokazi sa njihovog broda podržavaju obe teorije. U brodskim progamima i projektovanoj putanji jasan je uticaj maški. Ali one drevne ploče koje si našla navele su mnoge Prosvetljene da veruju kako je još mnogo toga u pitanju.*
<BR>&nbsp;&nbsp;&nbsp;&nbsp;&nbsp;Kvatini podumovi kovitlali su se od bezbroj mogućnosti. To ju je podsetilo na čudna, suprotna osećanja koja su je obuzela dok je lovila Ništake po površini planete. #Ovaj... šta onda treba da činim?#
<BR>&nbsp;&nbsp;&nbsp;&nbsp;&nbsp;Otkrila je da Tukar'ramin jasno emituje odjek njene sopstvene zbunjenosti, i to ju je uznemirilo više od svega drugog.
<BR>&nbsp;&nbsp;&nbsp;&nbsp;&nbsp;*Ovakvu krizu nisam videla tokom čitavog svog dugog života, mala Kvat. Pokoravam se mišljenju većine Prosvetljenih koji su nam u dometu. Pošto je i čitava ova misija pustolovna, ta većina se sastoji od nekolicine koji veruju u izazove, u delovanje, u brzo korišćenje mogućnosti skrivenih u drevnim pločama.*
<BR>&nbsp;&nbsp;&nbsp;&nbsp;&nbsp;#Ali, zašto...?#
<BR>&nbsp;&nbsp;&nbsp;&nbsp;&nbsp;Tukar'ramin se stresla, onako ogromna, odbacujući pitanje pre nego što je i izgovoreno.
<BR>&nbsp;&nbsp;&nbsp;&nbsp;&nbsp;*Ono što znam je kako. Grubi zakon materije i svetlosti, osnovne mehanike i tananih termiodinamičkih tokova.*
<BR>&nbsp;&nbsp;&nbsp;&nbsp;&nbsp;#Da, razume se. A ti ih duboko poznaješ.#
<BR>&nbsp;&nbsp;&nbsp;&nbsp;&nbsp;*Ne znam zašto. To nije jaka strana naše rase, što si do sada svakako shvatila, mali Filozofe.*
<BR>&nbsp;&nbsp;&nbsp;&nbsp;&nbsp;#Strahuješ od divljih vetrova neodlučnosti?#
<BR>&nbsp;&nbsp;&nbsp;&nbsp;&nbsp;*Svakako. Nekad si ih se i ti plašila. Ali primetila sam gene drevne, mrtve rase kako se pojavljuju u tebi, okupljaju se, usmeravaju. Ti ćeš bolje znati šta da radiš u ovom velikom vrtlogu haosa.*
<BR>&nbsp;&nbsp;&nbsp;&nbsp;&nbsp;#U sukobu leži poraz. Ako se nošci podele kao Prosvetljeni...#
<BR>&nbsp;&nbsp;&nbsp;&nbsp;&nbsp;*Da. Onda smo propali. Zahvaljujući samo našoj jednosmernoj žestini uspeli smo da obezbedimo vlast nad ovim i drugim svetovima.*
<BR>&nbsp;&nbsp;&nbsp;&nbsp;&nbsp;#Bez toga će nas maške pobediti#, rekla je Kvat, potpuno uverena.
<BR>&nbsp;&nbsp;&nbsp;&nbsp;&nbsp;*Onda hajde da odlučimo pre nego što nas opsedne strašna oluja sumnje! Nađi svog Ništaka, pa da završimo s time.*
<BR>&nbsp;&nbsp;&nbsp;&nbsp;&nbsp;Kvat je odgovorila odvažnim pevajućim basom, jasnim i oštrim. Svečani zvuk je bio savim zvaničan. Ipak, bilo joj je čudno - čak i sada, kada je znala koliko su lažni svi ti gestovi pred ogromnim pitanjima koja okružuju nošce, koja obuhvataju sav život.
<BR>&nbsp;&nbsp;&nbsp;&nbsp;&nbsp;Ponovo odlučna, požurila je uz uzanu jarugu. Našla je pukotinu blizu samog vrha, onoliko blizu koliko je mogla da se približi skupu Ništaka a da se ne otkrije.
<BR>&nbsp;&nbsp;&nbsp;&nbsp;&nbsp;Vešto je pretraživala tamu. Osetila je slabi zadah maškomisli. Preplitao se sa bolom i prigušivali su ga zbunjenost i agonija. Verovatno je to poslednja maška u čitavom području, pomislila je. Izgledalo je da je blizu, možda takođe posmatra Ništake. Njeni tipični isprekidani i krivudavi sistemi bili su nekako prepleteni sa nejasnim mislima Ništaka, pa je bilo teško locirati je. Postaraće se za nju kasnije.
<BR>&nbsp;&nbsp;&nbsp;&nbsp;&nbsp;Ponovo je potražila. Glasovi, bleda glad, blaga muzika - i iznenada se njena elektro-aura našla u polju jednog Ništaka. U osnovi je ličio na njenog Ništaka, ali Kvat nije bila sigurna da je to baš isti taj. Imao je nežnu kožu, osetljivu, sa tačkama bola raspoređenim duž tela. Imalo je iste zdepaste ali vešte ruke, čvornovatu kičmu, neobično dugačke noge sa neverovatno malim jastučićima za ravnotežu. Zračio je tonovima osećanja od kojih je vazduh treperio, i Kvat je iznenada shvatila.
<BR>&nbsp;&nbsp;&nbsp;&nbsp;&nbsp;Ovaj je imao isti ukus kao njen Ništak jer je bio istog pola. Kako neverovatno čudno, imati toliko različite polove. Čemu to? Ovaj je bio viši, teži, a odnos mišića prema telesnoj masi bio je 1,8 puta veći nego kod prethodnog Ništaka u koga je ušla. Je li to razlog - specijalizacija funkcije preko izmenjenih tela?
<BR>&nbsp;&nbsp;&nbsp;&nbsp;&nbsp;Ne, smesta je osetila da su te razlike posledica prirodnog porekla Ništaka. Kakav pritisak selekcije bi izazvao toliku razliku između polova? Kakvu prednost bi time mogli da dobiju? Kvat je odmah uvidela sve sukobe koje to izaziva. Nikada joj nije palo na pamet da snažni ukusi Ništaka imaju veze sa razlikama između polova - a vazduh je prosto treperio od toga.
<BR>&nbsp;&nbsp;&nbsp;&nbsp;&nbsp;Znači, pobrkala je ovog Ništaka sa svojim, jer su oba bili izraziti mužjaci.
<BR>&nbsp;&nbsp;&nbsp;&nbsp;&nbsp;Pazila je da zadrži njegove mišiće u poluukočenom stanju, jer to je izgleda i on želeo. Uz malo napora navela je nepotrebno komplikovane sklopove kostiju i mišića da se kontrahuju i opuštaju, uspešno prinevši licu alatku. Mirisi su ispunili šupljine unutar glave, a iskre prepoznavanja javile su se toplim uzvicima dobrodošlice.
<BR>&nbsp;&nbsp;&nbsp;&nbsp;&nbsp;Prepusitla je poluautomatskim sistemima unutar Ništaka da unesu hranu u primarna usta. Pustila ga je da žvaće. U Kvatinoj elektro-auri eksplodirali su oset-zvuci, i bila je sigurna da je to osećanje ukusa onoga u čemu biće uživa. Bilo je obuzeto uživanjem u gnječenju hrane, u njemu su se stvarale note podmelodija, tvoreći malu simfoniju zahvalnosti.
<BR>&nbsp;&nbsp;&nbsp;&nbsp;&nbsp;U blizini ih je bilo još troje od iste vrste. U središtu male skupine svetlela je primitivna, otvorena oksidacija. Ništak je uživao u njenom infracrvenom zračenju.
<BR>&nbsp;&nbsp;&nbsp;&nbsp;&nbsp;Kroz Ništakovu glavu prolazili su zvučni signali. Kvat je uvidela da im je to jedini način komunikacije u kratkom dometu. Jesu li to zadržali kao nostalgično podsećanje na svoje početke? Ili su - zapanjujuća pomisao - i dalje bili toliko primitivni?
<BR>&nbsp;&nbsp;&nbsp;&nbsp;&nbsp;Kvat je pokušala da potraži podumove ovog Ništaka, ali nije ih našla. Gde su kućišta podređenih inteligencija? Unutrašnja zbrka bila je tolika da ju je bilo teško razabrati. Vratila se praktičnim pitanjima.
<BR>&nbsp;&nbsp;&nbsp;&nbsp;&nbsp;Ništak nije mogao da progovori ako Kvat ne preuzme na sebe još veću kontrolu. Kako treba formulisati drevnu akustičku šifru?
<BR>&nbsp;&nbsp;&nbsp;&nbsp;&nbsp;Polako je oslobodila usta. Izvila je usne. Povila je debeli, meki jezik koji je - sad kad se usmerila na njegovu kontrolu - odjednom nekako ispunio čitava usta.
<BR>&nbsp;&nbsp;&nbsp;&nbsp;&nbsp;"Dobra hrana", rekao je Ništak.
<BR>&nbsp;&nbsp;&nbsp;&nbsp;&nbsp;Kvat je pazila da reči budu sasvim jednostavne. Tako ima manje prilike za grešku. Ove dve reči su se prirodno pojavile u Ništakovom mozgu, izvirući iz močvare uma. Kvat ih je pažljivo ispitala dok je Ništakov nervni sistem počinjao da prenosi uputstva ustima kako bi emitovala zvuke.
<BR>&nbsp;&nbsp;&nbsp;&nbsp;&nbsp;Dve reči, gotovo najjednostavnija moguća poruka. Dobar početak. Bile su u skladu sa zakržljalim gramatičkim pravilima tog jezika, neverovatno jednodimenzionalnog, gotovo bez ikakve mogućnosti da se dodaju prelivi značenja u paralelnim dimenzijama. Gotovo kao da razgovara sa crvom čistačem u Košnici.
<BR>&nbsp;&nbsp;&nbsp;&nbsp;&nbsp;Ipak, ovaj pokušaj kao da je izazvao izraze zabrinutosti na licima ostalih Ništaka. Požurila je da prikrije grešku, ma kakva bila.
<BR>&nbsp;&nbsp;&nbsp;&nbsp;&nbsp;"Usta nekako pogrešna", izvestio je Ništakov um. Da li nešto ne valja sa Kvatinom kontrolom? Ostali Ništaci su raširili oči, malo otvorili usta i pokazali one neobične, arhaične bele zube.
<BR>&nbsp;&nbsp;&nbsp;&nbsp;&nbsp;"Vatra je dobra", naterala je Ništaka da kaže. Možda će malo složenija rečenica srediti stvar. Posebno je pazila da usne i jezik dobro obave svoj posao.
<BR>&nbsp;&nbsp;&nbsp;&nbsp;&nbsp;Ipak, ispod mlitave kože njegovih pratilaca Kvat je ponovo primetila klizanje mišića i tetiva. To je odavalo napetost, ali nije znala kako da ih precizno protumači. Oko očiju su se pojavila udubljenja u koži. Mišići oko usta su se neobično grčili. Da, nedostatak simetrije verovatno pokazuje zabrinutost. Ili bes, a možda i pretnje? Sve ju je zbunjivalo.
<BR>&nbsp;&nbsp;&nbsp;&nbsp;&nbsp;A onda su počeli da govore, a akustika je imala toliko raznovrsne šifre da Kvat nije bila sigurna ni govore li isti jezik kao Ništak u koga je ušla.
<BR>&nbsp;&nbsp;&nbsp;&nbsp;&nbsp;"Ne osećam se baš dobro", naterala je Ništaka da kaže.
<BR>&nbsp;&nbsp;&nbsp;&nbsp;&nbsp;Podigla ga je na one bedne dve noge i udaljila ga od ostalih. Ovi nisu odmah pošli za njima. Dobro je. Kvat nije želela da ova prosta bića naslute šta se dešava.
<BR>&nbsp;&nbsp;&nbsp;&nbsp;&nbsp;Akustička zbrka koja ju je pratila potvrdila je Kvatine sumnje. Svaki pojedinac iz ove skupine govorio je sopstvenim idiosinkretskim jezikom. Usta su im tako neelegantno i nestručno načinjena da svaki i najmanji pomak i grč mišića ili hrskavice drugačije uobličuje reči.
<BR>&nbsp;&nbsp;&nbsp;&nbsp;&nbsp;Kako je to neefikasno! Svaka reč se mora posebno stvoriti i označiti u umu, udružiti sa zapamćenim rečima određene jedinke, a potom integrisati sa drugim rečima u njihovim primitivnim linearnim rečenicama - a sve to da bi se prenelo značenje.
<BR>&nbsp;&nbsp;&nbsp;&nbsp;&nbsp;To zauzima ogroman prostor u podumovima. Nikakvo čudo da nisu napredovali dalje od jednodimenzionalnog jezika!
<BR>&nbsp;&nbsp;&nbsp;&nbsp;&nbsp;Počinju na početku niza reči i moraju bespomoćno da napreduju kraj svake skupine zvukova pre nego što uspeju da shvate celinu. Ali to je neophodno, pošto već moraju da se upuštaju u nevolje kako bi profiltrirali i preveli beskrajnu raznolikost izgovora koja im zapljuskuje smešno male uši. Kakva je svrha u dozvoljavanju tolikih promenljivosti?
<BR>&nbsp;&nbsp;&nbsp;&nbsp;&nbsp;Bez obzira na razlog, Ništaci su i dalje bili zabrinuti. Jedan od njih je ustao i povikao za Ništakom koga je Kvat zaposela. Kvat je odlučila da ne pokušava da sredi situaciju, nego da napusti to biće.
<BR>&nbsp;&nbsp;&nbsp;&nbsp;&nbsp;Ali kada je pokušala da iziđe iz malog uma, veze su odbile da se prekinu.
<BR>&nbsp;&nbsp;&nbsp;&nbsp;&nbsp;Povukla je jače. Ništa.
<BR>&nbsp;&nbsp;&nbsp;&nbsp;&nbsp;Još jače. Nije uspevala da se oslobodi!
<BR>&nbsp;&nbsp;&nbsp;&nbsp;&nbsp;Neko nejasno opažanje pokušavalo je da se probije iz njenih podumova u prednju svest. Nije bilo vremena za to. Mora da se oslobodi pre nego što Ništaci shvate. Mogli bi da, u svom smešnom besu, oštete ovog Ništaka. Ako Kvat još bude u njemu, trauma bi mogla da se vrati duž elektro-aure i nanese povredu i njoj.
<BR>&nbsp;&nbsp;&nbsp;&nbsp;&nbsp;Morala je da se uz pomoć nečega otrgne od neobično lepljive, uporne aure Ništaka. Naterala je ruke da skliznu duž tela, tražeći neko korisno oruđe. Ah, eto ga.
<BR>&nbsp;&nbsp;&nbsp;&nbsp;&nbsp;Sinula joj je vrlo dobra ideja. Brzo ju je izvela.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
