<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Kvat je znala da bi trebalo da se drži sadašnjice, da ostane ukotvljena u stvarnosti plitkih jaruga i kamenih gromada. Morala je da pazi na nošce koje je Bek'dal predvodila kroz dolinu. Stalno su se prikradali sve bliže. Samo su ih Kvatini dalekometni hici držali na odstojanju.
<BR>&nbsp;&nbsp;&nbsp;&nbsp;&nbsp;Ali svet u njoj bio je isprepleten i ogroman...
<BR>&nbsp;&nbsp;&nbsp;&nbsp;&nbsp;Našla je pravog Ništaka, sada je bila sasvim sigurna. Privlačeći se sve bliže, lako dodirujući sićušne blede kugle njihovih odvojenih ličnosti, Kvat je konačno naišla na onog čiji je miris i ukus prepoznala. Onaj Ništak u koga je ranije ušla, da, primećivala se sličnost - ali nije bio isti taj. Osobina sama po sebi znamimjiva, ali nije imala vremena da ispituje bezbroj potočića značenja u brojnim podkanalima.
<BR>&nbsp;&nbsp;&nbsp;&nbsp;&nbsp;Kvat je sada znala da je u svakom bliskom kontaktu učila drugi način ulaska u Ništake. Svaki ulazak donosio je novi uvid. I nove zamke. Vrata njenog Ništaka uvele su Kvat u kužna isparenja.
<BR>&nbsp;&nbsp;&nbsp;&nbsp;&nbsp;Isprva je ličilo na tamno zračenje koje se spušta kroz nejasna sećanja, škriputava od starosti. Požutele čipke trulile su i padale, zavese su se razdvajale, paučina se dizala sa svetlucavih, čelično čvrstih činjenica... koje su se opet rastakale kao raspevana prašina pod dodirom nemilosrdnog vremena.
<BR>&nbsp;&nbsp;&nbsp;&nbsp;&nbsp;Unutar Ništaka, da... ali gde?
<BR>&nbsp;&nbsp;&nbsp;&nbsp;&nbsp;Kvat se osećala kao da se kreće prostranim dvorištem, nalik na veliku versku salu u Košnici. Zidovi su bacali šarene senke po podu - samo što pod nije bio od kamena, nego od kostiju, belih lobanja, razbijenih crvenih kućišta, grudnih i trbušnih koševa. Sve se lomilo dok se spoticala preko toga, goneći je sve dalje u daleku, mračnu prošlost. Prazne očne duplje kao da su pratile njeno teturavo napredovanje. Šapat i reči šuštali su po ulici od kostiju. Neki su bili oštri i gorki, iščupani iz grla koja su još želela i čeznula. Nije mogla da razume tako nepravilne, bučne zvuke. Iznenada je shvatila da zapravo potiču iz prošlosti nožaca, da povezuju krv i srž, želje i istoriju u čvrsti zvučni čvor.
<BR>&nbsp;&nbsp;&nbsp;&nbsp;&nbsp;Do maločas čvrsti oslonac sada je postao mek kao meso. Kvat je bespomoćno klizila, pri svakom uplašenom koraku utonula bi do kolena u lepljivu, mahovinastu prošlost. Odjednom je počela da pada, da pada - i obuzeo ju je užasni strah, pun crvenog bola.
<BR>&nbsp;&nbsp;&nbsp;&nbsp;&nbsp;Ne! vrištali su njeni podumovi. Pala je u meko perje.
<BR>&nbsp;&nbsp;&nbsp;&nbsp;&nbsp;Tu, ispod ulice mrtvih, ležao je lavirint pun tame. Krivudavi hodnici su se širili kao prsti u mrežastoj strukturi. Kvat je pokušala da ih sledi. Sada je jurila iz sve snage.
<BR>&nbsp;&nbsp;&nbsp;&nbsp;&nbsp;Mada je znala da je u nekom smislu samo utonula u nečiju lažnu elektro-auru, nije uspevala da se izvuče. Bilo je isto kao i prošli put, kada je Ništak nije puštao, samo mnogo gore. Nije bila prikovana za nesigurna iskustva Ništaka, nego zaglibljena u močvari duboke čežnje, u nekakvu kolektivnu misteriju.
<BR>&nbsp;&nbsp;&nbsp;&nbsp;&nbsp;Konačno je primetila tapkava stvorenja. Čula ih je kako koračaju po izlizanim crnim podovima, ne goneći je a ipak se približavajući. Pojavili su se iz vlažne tame koja kao da je izvirala iz zidova. Ubedljive i nadmoćne senke, poreklom iz davnine.
<BR>&nbsp;&nbsp;&nbsp;&nbsp;&nbsp;Kvat je uzmakla od njih. Tresnula je u neočekivani ugao. Saplela se.
<BR>&nbsp;&nbsp;&nbsp;&nbsp;&nbsp;Iako su imali samo po dve noge, ovi Ništaci bili su brži nego što je očekivala. Prilazili su sve bliže u ledenoj tišini, a onda im je videla lica i sve je razumela.
<BR>
<BR>&nbsp;&nbsp;&nbsp;&nbsp;&nbsp;#Tukar'ramin!# pozvala je.
<BR>&nbsp;&nbsp;&nbsp;&nbsp;&nbsp;Mahovinasta padina niz koju se spuštala bacala je pred nju kamenje, nalik na glasnike što objavljuju dolazak kraljice. #Tukar'ramin!#
<BR>&nbsp;&nbsp;&nbsp;&nbsp;&nbsp;Malopređašnje iskustvo ju je duboko potreslo, ali svet sada nije bio mračan i nejasan kao ranije. Oštra jasnoća probijala se ka njoj kroz ledeni, hladni vazduh.
<BR>&nbsp;&nbsp;&nbsp;&nbsp;&nbsp;*Slabo te osećam.*
<BR>&nbsp;&nbsp;&nbsp;&nbsp;&nbsp;#Ovde! Ovde sam! Suzi spektar da se probijemo kroz elektromećavu.#
<BR>&nbsp;&nbsp;&nbsp;&nbsp;&nbsp;*Pokušala sam da ti pošaljem pojačanja, ali svi su upali u zasedu. Bek'dal i ostali izolovali su tvoje područje. Oni služe pogrešnoj skupini Prosvetljenih. Traže...*
<BR>&nbsp;&nbsp;&nbsp;&nbsp;&nbsp;#Znam, znam. Mani sad njih - imam otkriće!#
<BR>&nbsp;&nbsp;&nbsp;&nbsp;&nbsp;*Ne potcenjuj opasnost od...*
<BR>&nbsp;&nbsp;&nbsp;&nbsp;&nbsp;#Znam odakle potiču geni Filozofa.#
<BR>&nbsp;&nbsp;&nbsp;&nbsp;&nbsp;*Šta? Kako si...*
<BR>&nbsp;&nbsp;&nbsp;&nbsp;&nbsp;#Od ovih Ništaka!#
<BR>&nbsp;&nbsp;&nbsp;&nbsp;&nbsp;*Nemoguće. Mali Ništaci nisu mogli...*
<BR>&nbsp;&nbsp;&nbsp;&nbsp;&nbsp;#Tada nisu bili Ništaci. Sada su ih maške toliko pritisle da im je malo šta ostalo. Ali nekada davno poznavali su naše Starešine. Tada smo dobili elemente Filozofa.#
<BR>&nbsp;&nbsp;&nbsp;&nbsp;&nbsp;*Zašla si u njih?*
<BR>&nbsp;&nbsp;&nbsp;&nbsp;&nbsp;#Duboko! I našla sam svoje poreklo!#
<BR>&nbsp;&nbsp;&nbsp;&nbsp;&nbsp;*Ja... razumem. To je još čudnije nego što sam mislila.*
<BR>&nbsp;&nbsp;&nbsp;&nbsp;&nbsp;#Mislila? Podozrevala si da Ništaci...?#
<BR>&nbsp;&nbsp;&nbsp;&nbsp;&nbsp;*Od početka sam osećala složene elemente ispod površinskog brbljanja njihovih umova. Bila sam radoznala. Ta činjenica, i dolazak novih Ništaka u brodu - sve to je podstaklo moje sumnje.*
<BR>&nbsp;&nbsp;&nbsp;&nbsp;&nbsp;Kvat je mislila da je više ništa ne može iznenaditi, ali upravo joj je sinula nova misao. #Orbitna postaja! Poslala si tamo Bek'dal i mene. Znala si da sam Filozof, i...#
<BR>&nbsp;&nbsp;&nbsp;&nbsp;&nbsp;*Da. Znala sam da si ti najbolja od svih nožaca za traganje za neobičnim činjenicama o tim navodnim Ništacima.*
<BR>&nbsp;&nbsp;&nbsp;&nbsp;&nbsp;#Trebalo je da mi kažeš kakava je prava priroda mog zadatka!#
<BR>&nbsp;&nbsp;&nbsp;&nbsp;&nbsp;*Ne. Tvoje sposobnosti leže u uobličavanju pitanja - a to se ne može nikome narediti.*
<BR>&nbsp;&nbsp;&nbsp;&nbsp;&nbsp;#Ali... ali... neki nagoveštaj! To bi me poštedelo mnogih bolnih briga.#
<BR>&nbsp;&nbsp;&nbsp;&nbsp;&nbsp;*Strepnja je tvoj usud.*
<BR>&nbsp;&nbsp;&nbsp;&nbsp;&nbsp;#Znači, tako izgleda biti Filozof?#
<BR>&nbsp;&nbsp;&nbsp;&nbsp;&nbsp;*To ti treba da otkriješ. Geni se ispoljavaju na mnogo načina.*
<BR>&nbsp;&nbsp;&nbsp;&nbsp;&nbsp;Kvat se osećala ispražnjeno i isušeno. #Biti povezan sa takvim Ništacima... a mnoge sam već ubila...#
<BR>&nbsp;&nbsp;&nbsp;&nbsp;&nbsp;*Kvat, ja vladam ogromnim količinama podataka, i posedujem tehničke veštine daleko veće od tvojih - ali nemam i ne mogu da imam neobičan dar koji ti ispoljavaš.*
<BR>&nbsp;&nbsp;&nbsp;&nbsp;&nbsp;#Ali, šta to znači, biti povezan sa tim crvima?#
<BR>&nbsp;&nbsp;&nbsp;&nbsp;&nbsp;*Ne mogu da ti ponudim nikakav odgovor.*
<BR>&nbsp;&nbsp;&nbsp;&nbsp;&nbsp;#Ko može?#
<BR>&nbsp;&nbsp;&nbsp;&nbsp;&nbsp;*Ti.*
<BR>&nbsp;&nbsp;&nbsp;&nbsp;&nbsp;#Ne, ima još neko#, rekla je Kvat, potpuno ubeđena. #Ništaci.#
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
