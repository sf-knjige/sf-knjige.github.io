<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Kvat je u hladnoj planinskoj noći osetila spuštanje nečeg krupnog.
<BR>&nbsp;&nbsp;&nbsp;&nbsp;&nbsp;Našla je zaklon u pukotini iza mesta gde su se sakupili Ništaci. Odatle je mogla da hvata njihova zračenja. Očito su mislili da njihovi mali mehuri električnog osmatranja, svedeni na minimum, mogu da izmaknu nošcima. Kvat je sa lakoćom prodirala kroz sićušne, slabe kugle, proveravajući iskričavo zračenje u njima.
<BR>&nbsp;&nbsp;&nbsp;&nbsp;&nbsp;Međutim, na ovaj način gotovo ništa nije mogla da sazna. Svakako nije naučila ništa više od onog sažižućeg otkrića kada je bila zarobljena u Ništaku. Potočići svesti Ništaka klizili su kroz ledeni vazduh i lepili se za Kvatinu elektro-auru, lepršajući kao zastavice na povetarcu čula. A znak koga je ugradila u svog Ništaka i dalje je ćutao.
<BR>&nbsp;&nbsp;&nbsp;&nbsp;&nbsp;Ipak, oklevala je da se približi samom planinskom vrhu. Novi incident bi mogao da ih uzbuni, natera da se razbeže i time otežaju Kvatinu potragu.
<BR>&nbsp;&nbsp;&nbsp;&nbsp;&nbsp;Tada je osetila prvi visoki, napeti ton daleko na zapadu. Zvuk je klizio vazduhom, praćen prolamanjem dubokog basa. Zajedno su se kotrljali kao stalna grmljavina. Izvor zvuka spuštao se brzinom za koju je Kvat u prvi mah pomislila da je privid. Sabijene doplerske slike stizale su suviše brzo. Ponovo su navrli stari strahovi.
<BR>&nbsp;&nbsp;&nbsp;&nbsp;&nbsp;Nošci potiču od vrste koja je rila pod zemljom. Visine u njima izazivaju strašnu, grčevitu paniku. Zato nisu lovili neprijatelje iz vazduha, ma koliko efikasno bi to bilo. Nošcima su bile potrebne hiljade godina da nauče da podnose strašno osećanje pada u orbiti. Tek genetske izmene su im omogućile putovanje svemirom... mada nisu izbrisale stalni užas od leta nad nekim predelom, sa strašnim slikama mogućih vrtoglavih padova. Kvat i ostali uspevali su da prelaze kratka rastojanja samo ako bi prepustili kontrolu podumu, svodeći zadatak samo na mehaničke pokrete.
<BR>&nbsp;&nbsp;&nbsp;&nbsp;&nbsp;Ali ovo! - poniralo je kao da ni ne primećuje pritisak vazduha. Neki brod?
<BR>&nbsp;&nbsp;&nbsp;&nbsp;&nbsp;Ne - tamna linija prelazila je čitav kvadrant neba. Otpali deo konsturkcije nožaca? Nemoguće - bilo je smeđe i zeleno, potpuno različito od ogromnih sivih lavirinata koji se grade u orbiti.
<BR>&nbsp;&nbsp;&nbsp;&nbsp;&nbsp;Spuštalo se sve niže. Kvat je prekinula ćutanje i pozvala Tukar'ramin.
<BR>&nbsp;&nbsp;&nbsp;&nbsp;&nbsp;Ogromna inteligencija smesta se odazvala, svetlucajući u hladnom vazduhu.
<BR>&nbsp;&nbsp;&nbsp;&nbsp;&nbsp;*Razumem tvoju paniku. Da nisam bila zauzeta veoma ozbiljnim i hitnim pitanjima, svakako bih te upozorila.*
<BR>&nbsp;&nbsp;&nbsp;&nbsp;&nbsp;#Hoće li pasti na mene?# upitala je Kvat, pokušavajući da deluje smireno.
<BR>&nbsp;&nbsp;&nbsp;&nbsp;&nbsp;*Ne. Neće uopšte dotaći tlo.*
<BR>&nbsp;&nbsp;&nbsp;&nbsp;&nbsp;#Je li to delo maški? Je li njihovo? Pucaću u...#
<BR>&nbsp;&nbsp;&nbsp;&nbsp;&nbsp;*Ni ne pokušavaj takvu glupost. Evo.*
<BR>&nbsp;&nbsp;&nbsp;&nbsp;&nbsp;U Kvatinoj auri planuo je električni pupoljak saznanja, debeo i račvast. Brojni, zbijeni podaci.
<BR>&nbsp;&nbsp;&nbsp;&nbsp;&nbsp;Progutala ih je, pretvorivši rotirajuću loptu indukcionih struja u čitljive hormone. Obuzeli su je mirisi i ukusi, nabijeni neverovatnim pojedinostima.
<BR>&nbsp;&nbsp;&nbsp;&nbsp;&nbsp;#Tako je bogato!#
<BR>&nbsp;&nbsp;&nbsp;&nbsp;&nbsp;*Dolazi nepročišćeno od Prosvetljenih.*
<BR>&nbsp;&nbsp;&nbsp;&nbsp;&nbsp;Kvat je bila zaprepašćena čašću koju je doživela. Okusila je sa oklevanjem. Fantastična središnja činjenica zapljusnula ju je kao ledeni potok. To u visini bilo je živo.
<BR>&nbsp;&nbsp;&nbsp;&nbsp;&nbsp;Istorija mu je bila pohranjena u mutnim oblastima naizgled nebitnih znanja, zaprepastila se Kvat kada je to otkrila. Nošci svakako nisu govorili mnogo o tome. Ipak, dok je skidala slojeve hormonalnih značenja, stvar je postajala sve upečatljivija.
<BR>&nbsp;&nbsp;&nbsp;&nbsp;&nbsp;#Zašto nam ovo nije rečeno?# uzviknula je Kvat dok je kroz nju tekla istorija te stvari, a podumovi vredno razlagali bezbrojne pojedinosti.
<BR>&nbsp;&nbsp;&nbsp;&nbsp;&nbsp;*Nismo je smatrali bitnom*, odgovorila je Tukar'ramin. *U svakom slučaju, to je zanimljiv objekat. Možda će nam u budućnosti biti od neke koristi.*
<BR>&nbsp;&nbsp;&nbsp;&nbsp;&nbsp;#Od koristi...!# Kvat je bila zapanjena Tukar'ramininom ravnodušnošću. Utom ju je karakterološki podum podsetio da je ona, ipak, samo nedavno povećani član Košnice. Njen veliki napredak, otkriće da sadrži elemente Filozofa - to joj ipak ne daje pravo da dovodi u pitanje Tukar'raminine procene. Uživala je u neobično hladnom prisustvu - u glasu samih Prosvetljenih.
<BR>&nbsp;&nbsp;&nbsp;&nbsp;&nbsp;Stvar nad njom spuštala se kroz grmljavinu i vazdušne vrtloge noći.
<BR>
<BR>&nbsp;&nbsp;&nbsp;&nbsp;&nbsp;Počelo je kao semezver, daleko na ivici ovog solarnog sistema.
<BR>&nbsp;&nbsp;&nbsp;&nbsp;&nbsp;Tada je bilo samo tanka šipka sporog života koji se borio u strašnoj hladnoći. Sa nje su se širili izdanci, držeći paučinasto ogledalo mnogo veće od same šipke. Slabačka sunčeva svetlost odbijena od liskunskog ogledala i usredsređena ka živom jezgru, dovoljno ga je grejala da se moglo očuvati mlako, stalno strujanje tečnosti.
<BR>&nbsp;&nbsp;&nbsp;&nbsp;&nbsp;U ogromnoj tami daleko iza zvezde, šipka je čekala i posmatrala. Molekularni oblaci u prolazu okrznuli bi je prašinom, i taj jadni obrok bio je dovoljan - jedva - da joj pomogne da popravi povremena oštećenja od kosmičkih zraka.
<BR>&nbsp;&nbsp;&nbsp;&nbsp;&nbsp;Filigranska mišićna vlakna držala su ogledalo u pravom položaju i stvarala osnovu za kasniji rast. Čak i tako daleko od zvezde, pritisak sunčeve svetlosti širio je prostranu, tanku strukturu. Blago obrtanje obezbeđivalo je održavanje napetosti, preko isprepletanih podupirača.
<BR>&nbsp;&nbsp;&nbsp;&nbsp;&nbsp;Slabaško ali usmereno svetlo padalo je na fotoreceptore, koji su pretvarali energiju u hemijske oblike. Semezver nije morala da se brzo kreće, pa je taj slabački tok energije bio dovoljan da je pošalje u lov.
<BR>&nbsp;&nbsp;&nbsp;&nbsp;&nbsp;Nije bilo uma u tom ledeno hladnom, crnom komadu materije. Nije bio potreban... zasad.
<BR>&nbsp;&nbsp;&nbsp;&nbsp;&nbsp;Tanko ogledalo imalo je još jednu ulogu. Pošto je sloj receptora sa godinama rastao, proširivala se i slika koju je ogledalo davalo. Kontraktilna vlakna bi se povremeno zgrčila. Gotovo bestežinsko, ogledalo se naginjalo u stranu i pretvaralo u vešto uobličeni paraboloid. Spore oscilacije prenosile su se preko njegove površine. Lagane, talasave slike zvezde odlebdele bi ka ivicama, šaljući kroz uporišta duge talase. Svetlucave površine hvatale su slabo zračenje i sabijale ga. To je za trenutak davalo receptorima sliku svemira oko samog sunca.
<BR>&nbsp;&nbsp;&nbsp;&nbsp;&nbsp;Veoma dugo nije bilo ničeg primetnog u toj raširenoj slici - samo šareno i lagano sveltucavo zapljuskivanje u molekularnim oblacima u pozadini. U odnosu na toliko svetlo, plen semezveri zaista je bio teško primetan.
<BR>&nbsp;&nbsp;&nbsp;&nbsp;&nbsp;Ipak, životinja je na kraju našla zanimljivu tačkicu svetlosti. Je li to kugla leda? U igru su, nesigurno, ušli drevni nagoni.
<BR>&nbsp;&nbsp;&nbsp;&nbsp;&nbsp;Rasli su specijalizovani fotoreceptori, sposobni da analiziraju uske opiljke spektra koji su dopirali sa daleke, nejasne tačke. Jedan je osetio jonizovane fragmente vodonika i kiseonika. Drugi je proveravao gustiš spektralnih šiljkova, tragajući za ugljen dioksidom, amonijakom i tragovima još složenijih i osetljivijih oblika.
<BR>&nbsp;&nbsp;&nbsp;&nbsp;&nbsp;Uspeh nije stigao već pri prvom pokušaju, čak ni u desetom. A semezver nije zahtevala od dalekog plena samo nejasne predznake postojanja vode; prekometna glava morala je da se kreće orbitom koju bi semezver mogla da dosegne.
<BR>&nbsp;&nbsp;&nbsp;&nbsp;&nbsp;Konačno je jedna svetlosna čestica ispunila sve prastare genetski programirane zahteve, i semezver se dala na posao. Počela je duga, spora potera. Nebeska mehanika, balistika, donošenje odluka - svi složeni međuodnosi javljali su se vrlo sporo, omogućeni stalnim pritiskom sunčeve svetlosti. Iz životinje su izrasla i raširila se velika jedra. Uhvativši fotonski vetar, zver je skrenula i zaplovila.
<BR>&nbsp;&nbsp;&nbsp;&nbsp;&nbsp;Proticala su stoleća. Sićušna slika plena rasla je i smanjivala se kako je eliptična potera pratila večite zahteve gravitacije. Plen je počeo da raste i pretvorio se u nepravilan, tumbajući komad prašine i leda.
<BR>&nbsp;&nbsp;&nbsp;&nbsp;&nbsp;Sada je došao kritičan trenutak: kontakt. Podaci su se skupljali u ćelijama i vlaknima načinjenim samo za taj posao. Ugaono ubrzanje, torzione sile, vektori - sve se postepeno svodilo na molekularni nivo, na grupacije jona i membrana. Bolno spora, zver je izvodila proračune koji su deo prirode svakog bića koje se kreće. Ali ovo je moglo da produži svoje bezgranično vreme toliko da isključi čak i najmanji postojeći rizik.
<BR>&nbsp;&nbsp;&nbsp;&nbsp;&nbsp;Vitka vlakna su se produžila. Našla su uporište na ledenoj planini što se polako obrtala, i sva su istog trenutka zgrabila predodređene tačke. Zver je započela lagani ples, namotavajući niti i uporišta. Blago centripetalno ubrzanje aktiviralo je davno uspavane hemijske i biološke procese.
<BR>&nbsp;&nbsp;&nbsp;&nbsp;&nbsp;U hladnoj šipki probudilo se nešto nalik na glad.
<BR>&nbsp;&nbsp;&nbsp;&nbsp;&nbsp;Njeno jedro, pretvoreno u ogledalo pomoću sloja tankih ćelija nalik na liskun, uperilo je u plen svetlost daleke zvezde. Ovo strpljivo koplje svetlosti razvejalo je oblak ledene magle. Zver je povlačila niti kako bi izbegla da je gas ponese, ali zadržavala je usmerenost mlaza.
<BR>&nbsp;&nbsp;&nbsp;&nbsp;&nbsp;Pukotina se produbljavala. Na nekim mestima unutra ostatak radio-aktivnosti rastopio je led do vode, stvorivši male džepove tečnosti. Semezver je ispružila šupalj izdanak.
<BR>&nbsp;&nbsp;&nbsp;&nbsp;&nbsp;Prvi gutljaj divne tečnosti preko izdanka debljine trske doveo je semezver do vrtoglave radosti - ukoliko mešavina bezumnih ćelija koje umeju da se dele uopšte može da spozna tako složenu reakciju.
<BR>&nbsp;&nbsp;&nbsp;&nbsp;&nbsp;Preko jaza su se pružili novi izdanci. Pričvrstili su semezver za ledenu kuglu i obezbedili osnovu za dalji rast jedra. Svetlucavi, srebrnasti sloj slao je blistavo sunčevo svetlo sve dalje u rupu, pretvarajući hemijsko bogatstvo u maglu.
<BR>&nbsp;&nbsp;&nbsp;&nbsp;&nbsp;Hrana! Obilje! Bila je to nagrada za mnoga stoleća čekanja.
<BR>&nbsp;&nbsp;&nbsp;&nbsp;&nbsp;Tanki, prozirni slojevi hvatali su oslobođeni gas. Ćelije su bile spremne da ga upiju. Hranljive materije tekle su ka dubini tela semezveri. Došlo je proleće posle nezamislivo duge zime.
<BR>&nbsp;&nbsp;&nbsp;&nbsp;&nbsp;Konačno je kupasta rupa u ledu bila dovoljno duboka da pruži zaštitu od meteorita, pa čak i od većine kosmičkih zraka. Šipka je izvukla nova kontraktilna vlakna. Gnezdo je bilo bezbedno izdubljeno. Polako je pošla tamo. Svaki pokret bio je veoma pažljiv. Bolno oprezni pokreti kontraktilnih izdanaka vodili su gustu, tamnu šipku sve dublje u otvor. Tu će moći da obitava zauvek.
<BR>&nbsp;&nbsp;&nbsp;&nbsp;&nbsp;Spuštanje središnje šipke, sada veoma narasle, izazvalo je nove odgovore. Zver je razvila nove čvorove iz kojih je propupelo bledo, nežno korenje. U igru su ušle duboke molekularne konfiguracije. Mada nije posedovala ništa nalik pravim namerama, zver je počela da se priprema za narednu veliku pustolovinu: približavanje suncu.
<BR>&nbsp;&nbsp;&nbsp;&nbsp;&nbsp;Još je nije vodila inteligencija. Gruba kora i tamno telo krili su složene genetske šifre, ali ne i um.
<BR>&nbsp;&nbsp;&nbsp;&nbsp;&nbsp;Korenje se polako zavlačilo u led. Složene membrane su treperile, a toplota oslobođena njihovim kretanjem topila je dalji put. Kad bi isisali malo tečnosti, gradili su nova tkiva i otvarali nove pukotine. Delić sporog bogatstva vraćao se u glavno telo, gde su se otvarale nove šifre u molekularnom veličanstvu.
<BR>&nbsp;&nbsp;&nbsp;&nbsp;&nbsp;Korenje koje je rudarilo tragalo je za retkim elementima kako bi izgradilo složenije strukture. Jedra su rasla sve veća. Ledena lopta od koje bi postala obična kometa trpela je strpljiva, oprezna ispitivanja. Zver je mogla da ne žuri i da pazi, kako ne bi naišla na neku neočekivanu opasnost.
<BR>&nbsp;&nbsp;&nbsp;&nbsp;&nbsp;Preko sivog površinskog leda pružile su se smaragdno zelene pruge. Ledena planina je za stotinjak godina počela da liči na potopljeni brod, obrasla pegavim, ljuspastim biljkama koje ne poznaju ograničenja gravitacije. Sok je lako tekao kroz široke celulozne kanale. Kontrakcije su vodile zagrevajuću tečnost do izdanaka koji su zalazili u senku.
<BR>&nbsp;&nbsp;&nbsp;&nbsp;&nbsp;Ova narastajuća, kožasta šuma povremeno bi se izdigla i zanjihala od nakupljene energije. Pružala je debela stabla visoko u tamu nad sobom. Debelo smeđe drveće guralo se tražeći svetlost. Lišće je bujalo, naborano i jarko zeleno.
<BR>&nbsp;&nbsp;&nbsp;&nbsp;&nbsp;Samo su večno rastuća jedra mogla da zaustave zarivanje drvenih kopalja u nebo. Kada bi neko stablo zaklonilo jedra, niz izdanke bi prošao signal. U tom stablu bi nestalo soka i prestalo bi da raste.
<BR>&nbsp;&nbsp;&nbsp;&nbsp;&nbsp;Stabla nisu bila jednostavna. Rudarski korenovi tražili su unutar leda zalihe ugljenika. Mada su biljke na površini pokazivale neverovatno složene oblike, to je bila sitnica u poređenju sa prefinjenom složenošću na molekularnom nivou rudarskog korenja.
<BR>&nbsp;&nbsp;&nbsp;&nbsp;&nbsp;Sakupljalo je atome ugljenika i vezivalo ih u odgovarajući raspored, stvarajući kristal: grafit. Povremene nesavršenosti u nizovima nadoknađivane su masom molekula davalaca i primalaca. Velika grafitna vlakna rasla su polako i odmereno, savršeno glatka.
<BR>&nbsp;&nbsp;&nbsp;&nbsp;&nbsp;Bezbroj drugih molekula nosilo je grafitne niti ispod kore drveta. Prolazile su godine u stapanju i stvaranju strukturnog oslonca daleko jačeg nego što je potreban biljci u odsustvu gravitacije. Vlakna su čekala u rezervi, jer obrasli ledeni svet je išao sve više unutra, ka suncu.
<BR>&nbsp;&nbsp;&nbsp;&nbsp;&nbsp;Sada je šuma višestruko nadmašivala veličinu nekadašnje ledene kugle. Zvezda pred njima više nije bila samo jarka tačkica. Milenijumi jedrenja na blagom dahu fotona doveli su kometu-zver na domak planeta.
<BR>&nbsp;&nbsp;&nbsp;&nbsp;&nbsp;Tempo se ubrzao. Pojavila su se mala, vretenasta stvorenja, izvučena iz nedavno aktiviranih genetskih šifri. Muvala su se po lišću, obavljajući bezbroj poslova na gradnji i opravci.
<BR>&nbsp;&nbsp;&nbsp;&nbsp;&nbsp;Neka stvorenja ličila su na paukov otporne na vakuum i tapkala su preko velikih kožastih listova na lepljivim jastučićima umesto stopala. Umela su da nađu greške u rastu, ili oštećenja od meteorita, pod bledom svetlošću dalekog sunca. Prema uputstvima sadržanim u svega nekoliko hiljada ćelija, te crne životinjice rešavale su probleme svojim tankim crnim prstima.
<BR>&nbsp;&nbsp;&nbsp;&nbsp;&nbsp;Ako bi se pojavila zagonetka koja prevazilazi njihove precizne programe, nalazili bi najbliži bakarni spoj na velikom deblu. To su bila superprovodna vlakna. Paukovi su preko njih mogli da komuniciraju sa zveri u jezgru, grubo, ali bez gubitka signala.
<BR>&nbsp;&nbsp;&nbsp;&nbsp;&nbsp;Električna energija neprekidno je tekla kroz niti, puneći kondenzatore i akumulatore malih paukova. Mada biološki opremljeni za svoje poslove, paukovi su mogli da primaju i skladište i složenija uputstva za rešavanje trenutnih problema. Velika zver u jezgru bila je samo veći primerak istog sistema: složena i snalažljiva, ipak još nije predstavljala samostalnu inteligenciju.
<BR>&nbsp;&nbsp;&nbsp;&nbsp;&nbsp;Došlo je vreme za ozbiljne manevre. Zver u jezgru je to registrovala i odgovorila reakcijom koju bi neki posmatrač smatrao dokazom velike originalnosti. Na jednom mestu koje biljke nisu obrasle počeli su da se sakupljaju silikati. Paukovi i ljuspaste gljive zajednički su gradili keramičke siske i rezervoare, povezane glinenim cevima. Pažljivo sakupljani kiseonik i vodonik spajali su se u komorama za sagorevanje. Elektrolitska iskra započela je neprekidnu ekploziju. Kometa-zver opet je pošla ka suncu.
<BR>&nbsp;&nbsp;&nbsp;&nbsp;&nbsp;Ipak, nije se uputila ka plamenom središtu. Tamo bi se njeno ledeno utočište istopilo, i zver bi se raspala. Sunce nikada neće biti njen blizak prijatelj.
<BR>&nbsp;&nbsp;&nbsp;&nbsp;&nbsp;Umesto toga, pošla je spiralnom putanjom. Vremenom je toplota stvarana u grubom raketnom motoru zapretila da suviše ugreje kometu. Kada je počelo topljenje, zver se prebacila na male sluzave kugle, koje su rasle kao parazitski mehurovi na vrhovima najvišeg drveća. U njima su se kombinovali vodonik peroksid i enzim katalaza, ispuštajući nagrizajuće pare bezbedno daleko od dragocene rezerve leda.
<BR>&nbsp;&nbsp;&nbsp;&nbsp;&nbsp;Zver je počela da goni naročito bogat asteroid koji su našla solarna ogledala. Blizu fotoreceptora narasle su celuozne vreće i ispunile se vodom. Ta gusta sočiva davala su oštre slike koje su pomagale kometi-zveri da se precizno usmerava ka novom plenu.
<BR>&nbsp;&nbsp;&nbsp;&nbsp;&nbsp;Razaranje kotrljajuće planine bogate ugljenikom zahtevalo je više od stotinu godina napornog rada. Pojavili su se veći paukovi, prizvani dubljim instrukcijama. Izvlačili su minerale iz asteroida žestoko kao bušilice. Puzavi crvi nastavljali su lagano, sporo građenje ogromnih grafitnih niti.
<BR>&nbsp;&nbsp;&nbsp;&nbsp;&nbsp;Bezbroj rojeva paukova načinio je zaštitni ekran od srebrnastih silikata. Pokretan kontraktilnim vlaknima, odbijao je povremene sunčeve oluje visokoenergetskih protona koji su hitali ka kometi-šumi. Zver je nastavljala spiralu naniže. Sada joj je glavni zadatak bio zaštita osetljivih izdanaka i sprečavanje gubitka leda.
<BR>&nbsp;&nbsp;&nbsp;&nbsp;&nbsp;Zver je sada rasla kombijacijama. Grafitna vlakna preplitala su se sa živim tkivom duž jedine ose. Ono što je počelo kao tanka šipka sada je opet izgledalo tako, ali bilo je mnogo veće.
<BR>&nbsp;&nbsp;&nbsp;&nbsp;&nbsp;Mršava, sivkasta stvar rasla je sporo, ali vredni paukovi pomagali su u tkanju. Asteroid je postepeno nestao. Šipka je postala ogromna. Bila je najdeblja u sredini, u čijoj unutrašnjosti je obitavala zver. Čak ni kosmički zraci nisu mogli da prodru kroz zaštitne slojeve leda i gvožđa i da oštete genetske šifre.
<BR>&nbsp;&nbsp;&nbsp;&nbsp;&nbsp;Potom su iz keramičkih komora ponovo pokuljala hemijska isparenja. Pokrenuo se novi sistem: elektromagnetni pogon. Indukcioni kalemovi ispunili su se strujom, potisnuvši gvozdene ploče kroz cev. Ovaj pogon trošio je materiju koja zveri nije bila potrebna, ispaljujući je kao ogromna mašinka.
<BR>&nbsp;&nbsp;&nbsp;&nbsp;&nbsp;Sklop je počeo novo putovanje, za koje je trebalo mnogo manje energije. Ipak, proteklo je mnogo orbita dok nije zatvorena petlja ka novom asteroidu.
<BR>&nbsp;&nbsp;&nbsp;&nbsp;&nbsp;Proticala su stoleća tokom kojih je sve duža šipka proždirala nove i nove male kamenite svetove. Solarne peći načinjene od srebrnastih reflektujućih slojeva topile su, pretapale i u vakuumu stvarale neobične, snažne opasače za šipku. Ali osnova svega bilo je neprekidno ispredanje grafitnih niti, koje su se pridruživale onima što su već ležale duž velike šipke.
<BR>&nbsp;&nbsp;&nbsp;&nbsp;&nbsp;Prošlo je mnogo hiljada godina pre nego što je počela poslednja faza u sazrevanju ogromne zveri. Počeli su da se umnožavaju poslednji, najsloženiji geni duboko u početnoj biološkoj podlozi. Pred posmatračem se, konačno, ukazuje inteligencija. Naredni postupci bi nekome izgledali kao očiti dokaz rešavanja problema i kreativnosti u takvom stepenu, i takvom brzinom, da potpuno dokazuju delovanje značajnog uma.
<BR>&nbsp;&nbsp;&nbsp;&nbsp;&nbsp;Možda su ćelije koje upravljaju ogromnu šipku-zver sve dalje ka suncu i bile, sada, um. Ovde se razlike odnose na definicije, a ne na podatke.
<BR>&nbsp;&nbsp;&nbsp;&nbsp;&nbsp;Zver se odavno odlučila za svoje konačno odredište: planetu sa obiljem tečne vode.
<BR>&nbsp;&nbsp;&nbsp;&nbsp;&nbsp;Zver je sada bila ogromna, dosegla je trećinu prečnika ciljne planete. Oku stanovnika planete bila je gotovo nevidljiva - jer je ogromna smeđe-crna konstrukcija bila jedva nešto deblja od nekadašnje komete-zveri. I zaista, ledena lopta i dalje se nalazila u samom središtu ogromnog kabla. Opreznost je nalagala de zver uvek poseduje rezervu.
<BR>&nbsp;&nbsp;&nbsp;&nbsp;&nbsp;Ipak, dok je planeta rasla od tačke u disk, iza nje su se stvarala nova ogledala - predostrožnost za slučaj odbrane mogućih stanovnika. Međutim, niko nije presreo zver. Maške još nisu stigle na svet, a niži životni oblici koji su tu obitavali verovatno nisu ni primetili tanku, tamnu liniju na noćnom nebu.
<BR>&nbsp;&nbsp;&nbsp;&nbsp;&nbsp;Ipak, nekoliko manjih asteroida prešlo je preko površine planete. Uvek oprezna, zver je usmerila svoja ogromna ogledala. Čestice koje bi predstavljale smetnju pretvorile su se u šljaku.
<BR>&nbsp;&nbsp;&nbsp;&nbsp;&nbsp;Zver se uvek držala razborito. Ipak, tek ju je čekao najveći rizik.
<BR>&nbsp;&nbsp;&nbsp;&nbsp;&nbsp;Polako i oprezno, potiskivači mase su se aktivirali čitavom njenom dužinom. Lagano su odbacili poslednje rezerve neiskorišćene šljake, smanjujući ugaono ubrzanje u orbiti. Ova planeta nije imala mesec, pa zver nije mogla više puta da proleće kraj njega kako bi izgubila ubrzanje. Umesto toga, bile su potrebne decenije oprezne navigacije kako bi prišla bliže svetu.
<BR>&nbsp;&nbsp;&nbsp;&nbsp;&nbsp;Konačno je došao veliki trenutak. Kvrgavi kraj šipke-zveri dodirnuo je prve atome atmosfere. To je poslalo složene signale duž superprovodljivih niti koje su obmotavale šipku. Nešto nalik na ushićenje izazvalo je brže premeštanje molekula.
<BR>&nbsp;&nbsp;&nbsp;&nbsp;&nbsp;Okusila je razređeni vazduh. Ovo je bilo novo bogatstvo: blagi gasovi, vodena para, ozon. Posebno široko lišće hvatalo je sićušne količine i sakupljalo ih u velike vene. Uzorci su stigli do zveri u jezgru i procenjeno je da su dobri.
<BR>&nbsp;&nbsp;&nbsp;&nbsp;&nbsp;Zemlja u dubini bila je puna života. Ovo je bio dugo iščekivani raj koji je zver tražila. Sada je počeo pravi zadatak zrelosti.
<BR>&nbsp;&nbsp;&nbsp;&nbsp;&nbsp;Velika šipka počela je da se obrće.
<BR>
<BR>&nbsp;&nbsp;&nbsp;&nbsp;&nbsp;*Kao što si videla*, Tukar'ramin je prekinula Kvatinu zamišljenost, *Prosvetljeni znaju mnogo o takvim objektima.*
<BR>&nbsp;&nbsp;&nbsp;&nbsp;&nbsp;Kvat je upila ogromnu istoriju zveri u deliću trenutka, brže od treptaja oka. Masivna stvar još je ponirala preko neba, jasno ocrtana na pozadini sjaja pokrenutog Kosmičkog Kruga.
<BR>&nbsp;&nbsp;&nbsp;&nbsp;&nbsp;#Je li bezbedno? Kosmički Krug ga neće ubiti?#
<BR>&nbsp;&nbsp;&nbsp;&nbsp;&nbsp;*Ne, Krug je mnogo istureniji. Tvoji signali sadrže prizvuk straha, Kvat. Zašto?#
<BR>&nbsp;&nbsp;&nbsp;&nbsp;&nbsp;#Strahujem za njega!#
<BR>&nbsp;&nbsp;&nbsp;&nbsp;&nbsp;*Strahuješ?*
<BR>&nbsp;&nbsp;&nbsp;&nbsp;&nbsp;#Tako je... veliko. A živo je! I leti tako...#
<BR>&nbsp;&nbsp;&nbsp;&nbsp;&nbsp;*Nemoj se brinuti. Taj objekat je bio tu kada smo došli. Maške nisu iskoristile tu čudnu, rotirajuću stvar. Možda nisu shvatile da je živa - inače bi je ubile.*
<BR>&nbsp;&nbsp;&nbsp;&nbsp;&nbsp;#Ko ju je načinio?#
<BR>&nbsp;&nbsp;&nbsp;&nbsp;&nbsp;*Ovaj samoobnavljajući oblik širi se prirodnim putem među zvezdama Galaktičkog Središta. Ne znamo mu poreklo.*
<BR>&nbsp;&nbsp;&nbsp;&nbsp;&nbsp;#Tako je veliko! Kakva mu je svrha?#
<BR>&nbsp;&nbsp;&nbsp;&nbsp;&nbsp;*Ne možemo da je utvrdimo. Šta grubi život zna o svrsi, Kvat?*
<BR>&nbsp;&nbsp;&nbsp;&nbsp;&nbsp;#Život uvek ide napred, makar samo da bi se širio.#
<BR>&nbsp;&nbsp;&nbsp;&nbsp;&nbsp;*Ovo verovatno čini upravo to. Primećeno je i kraj drugih planeta. Nismo imali vremena da ih podrobno proučimo.*
<BR>&nbsp;&nbsp;&nbsp;&nbsp;&nbsp;#Ali moramo! Veličanstveniji su od ičega što sam ikada videla!#
<BR>&nbsp;&nbsp;&nbsp;&nbsp;&nbsp;*Svakako grešiš.* Tukar'raminin glas iznenada je postao hladan.
<BR>&nbsp;&nbsp;&nbsp;&nbsp;&nbsp;#Mislila sam, osim tebe lično#, brzo se popravila Kvat.
<BR>&nbsp;&nbsp;&nbsp;&nbsp;&nbsp;*Ne zaboravi Prosvetljene*, rekla je Tukar'ramin reda radi.
<BR>&nbsp;&nbsp;&nbsp;&nbsp;&nbsp;#Da, razume se. Ali ipak...#
<BR>&nbsp;&nbsp;&nbsp;&nbsp;&nbsp;Njihov razgovor potrajao je još nekoliko mikrosekundi tokom kojih je Kvat zapanjeno zurila uvis. #Ovo je... čudesno.#
<BR>&nbsp;&nbsp;&nbsp;&nbsp;&nbsp;*Ni najmanje*, snishodljivo je rekla Tukar'ramin. #Takve strukture su samo nebitan element u ogromnim jednačinama ovog sveta. Imam vesti za tebe...*
<BR>&nbsp;&nbsp;&nbsp;&nbsp;&nbsp;#Ne! Ti posmatraš samo njegovu veličinu. Ja vidim... veličanstvenost.#
<BR>&nbsp;&nbsp;&nbsp;&nbsp;&nbsp;Kvat je zapahnula oluja osećanja. Užas i divljenje koje je u poslednje vreme toliko osećala sada su se pretvorili u ogroman talas, potopivši je u iznenadnom, snažnom trzaju. Osetila je, konačno, šta je odvaja od drugih nožaca. Čuđenje - jednostavno, ali nepodnošljivo ogromno. Potpuno ju je obuzelo, božanstveno i pročišćujuće.
<BR>&nbsp;&nbsp;&nbsp;&nbsp;&nbsp;*Hajde, Kvat, obrati pažnju. Postoji ozbiljan, dubok rascep među Prosvetljenima. Neki Prosvetljeni dočepali su se ovdašnjih nožaca.*
<BR>&nbsp;&nbsp;&nbsp;&nbsp;&nbsp;#Dočepali? Ali tako uzvišeno prisustvo treba samo da objavi svoju volju, pa da svi nošci rado padnu na kolena, puni ponizne zahvalnosti, i da im služe.# Kvat je ponovila prastaru, izlizanu frazu dok joj se glavni um kovitlao od dugo suzbijanih impulsa.
<BR>&nbsp;&nbsp;&nbsp;&nbsp;&nbsp;Tukar'raminin akusto-magnetni profil poprimio je prelive i ukuse kakve Kvat nikad ranije nije osetila. *Postoji sveti sukob. Čak i Prosvetljeni su se podelili, i bore se među sobom.*
<BR>&nbsp;&nbsp;&nbsp;&nbsp;&nbsp;Oštre nijanse potvrđivale su ozbiljnost situacije. #Zar su... zaratili?#
<BR>&nbsp;&nbsp;&nbsp;&nbsp;&nbsp;*Ne razumem šta se dešava. Neki nošci iz naše Košnice ne odgovaraju na moja naređenja. Sprovode nešto sa čim nisam upoznata.*
<BR>&nbsp;&nbsp;&nbsp;&nbsp;&nbsp;#Zbog čega?# upitala je Kvat.
<BR>&nbsp;&nbsp;&nbsp;&nbsp;&nbsp;*Neki Prosvetljeni smatraju da ne treba da se dalje bavimo ovim ciljem, da ne treba još da se uputimo ka Galaktičkom Središtu. Kažu da ne smemo da se oslanjamo na nepouzdane podatke dobijene sa primitivnog broda Ništaka.*
<BR>&nbsp;&nbsp;&nbsp;&nbsp;&nbsp;#I ti Prosvetljeni su protiv nas?#
<BR>&nbsp;&nbsp;&nbsp;&nbsp;&nbsp;*Da, tako mi se čini.* Kroz bogati Tukar'raminin spektar odjekivali su tuga i neverica.
<BR>&nbsp;&nbsp;&nbsp;&nbsp;&nbsp;#Ko? Gde?#
<BR>&nbsp;&nbsp;&nbsp;&nbsp;&nbsp;*Mnogi, i svuda.*
<BR>&nbsp;&nbsp;&nbsp;&nbsp;&nbsp;#I ovde? Uskoro ću uhvatiti Ništaka koga tražimo, samo ako uspem da ga razaberem u okupljenom stadu. Daj mi vremena...#
<BR>&nbsp;&nbsp;&nbsp;&nbsp;&nbsp;*Upravo to nemamo. Nađi ga! Ali čuvaj se drugih iz tvoje Košnice - oni sada deluju u ime nečega što ne razumem.*
<BR>&nbsp;&nbsp;&nbsp;&nbsp;&nbsp;#Hoću!" spremno je rekla Kvat.
<BR>&nbsp;&nbsp;&nbsp;&nbsp;&nbsp;Ali ta odvažnost je samo prikrivala kovitlanje koje je započelo u njoj. Zurila je uvis, u masivno prisustvo i mrmljala za sebe. #Tolika priča o Prosvetljenima, o bićima koja nikada nisam videla - a sada se bore među sobom! Po čemu su oni veći od ove vrtoglave stvari koju jedva mogu da shvatim - čiju veličanstvenost osećam svakom svojom porom i membranom? Ne, tu ima neka greška. Oni vide samo veličinu, i to je osnova njihovog sveta. Ja tragam za značenjem. Za tim čeznem - mnogo više nego za mrskim Ništakom.#
<BR>&nbsp;&nbsp;&nbsp;&nbsp;&nbsp;Osetljivi vazduh bio je ispunjen veličanstvenim tonovima.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
