<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. ANARES
<P>&nbsp;&nbsp;&nbsp;&nbsp;&nbsp;"Želim da vas obavestim o jednom projektu sindikata incijative", reče Bedap. "Poznato vam je da održavamo radio-vezu sa Urasom oko dvadeset dekada..."
<BR>&nbsp;&nbsp;&nbsp;&nbsp;&nbsp;"Protivno preporuci ovog veća, federativa Odbrane i većini glasova sa spiska."
<BR>&nbsp;&nbsp;&nbsp;&nbsp;&nbsp;"Da", uzvrati Bedap, osmotrivši govornika od glave do pete, ali ne protiveći se zbog upadice. Na sastanicima u UPR-u nisu važila pravila parlamentarnog postupak. Upadice su ponekad bile duže od istupanja. U poređenju sa nekom umešno vođenom operativnom konferencijom ovakva rasprava bila je ravna komadu sirovog mesa spram dijagrama elektronskih kola. Sirovo meso, međutim, funkcioniše bolje od dijagrama elektronskih kola na svom prirodnom mestu - u telu žive životinje.
<BR>&nbsp;&nbsp;&nbsp;&nbsp;&nbsp;Bedap je poznavao sve svoje stare protivnike iz veća za uvoz-izvoz; dolazio je i nadmudrivao se sa njima već tri godine. no, čovek koji ga je prekinuo bio je novajlija, mladić, verovatno odskora žrebom postavljen na spisak UPR-a. Bedap ga osmotri blagonaklono, pa nastavi: "Ne počinjimo ponovo stare rasprave, ako se slažete. Evo jedne nove. Primili smo zanimljivu poruku od jedne grupe sa Urasa. Prispela je na talasnoj dužini na kojoj nam Ioti odašilju, ali ne u određeno vreme za prijem, a i signal je bio slab. Kako izgleda, upućena je iz jedne zemlje koja se zove Benbili, a ne iz A-Ioa. Grupa je sebe nazvala 'odonjansko društvo'. Čini se da su posredi odonjani iz razdoblja posle Naseljavanja, koji nekako uspevaju da opstanu zahvaljujući rupama u zakonu i slabostima vlasti na Urasu. Njihova poruka upućena je 'braći na Anaresu'. Možete je pročitati u biltenu sindikata, zanimljiva je. Pitaju da li bi im bilo dopušeno da pošalju ljude ovamo."
<BR>&nbsp;&nbsp;&nbsp;&nbsp;&nbsp;"Da pošalju ljude ovamo? Da Urašani dođu ovde? Uhode?"
<BR>&nbsp;&nbsp;&nbsp;&nbsp;&nbsp;"Ne, kao naseljivači."
<BR>&nbsp;&nbsp;&nbsp;&nbsp;&nbsp;"Hoće da se ponovo otvori Naseljavanje, je li to posredi, Bedape?"
<BR>&nbsp;&nbsp;&nbsp;&nbsp;&nbsp;"Kažu da ih progoni njihova vlada i nadaju se..."
<BR>&nbsp;&nbsp;&nbsp;&nbsp;&nbsp;"Da se ponovo otvori Naseljavanje! Tamo nekim profiterima koji sebe nazivaju odonjani?"
<BR>&nbsp;&nbsp;&nbsp;&nbsp;&nbsp;Iscrpno izvestiti o jednoj anareškoj poslovodnoj raspravi bilo je teško; tekla je veoma brzo, često je više ljudi govorilo istovremeno, niko nije istupao dugo, bilo je mnogo sarkazma, mnogo toga ostajalo je neizrečeno; ton je bio uzbuđen, često plahovito ličan; stizalo se do nekog kraja, ali ne i do zaključka. Ličilo je na razgovor među braćom ili među mislima u neodlučnom umu.
<BR>&nbsp;&nbsp;&nbsp;&nbsp;&nbsp;"Ako bismo i pustili te tekozvane odonjane da dođu, kako oni misle da stignu ovamo?"
<BR>&nbsp;&nbsp;&nbsp;&nbsp;&nbsp;Upitala je to protivnica od koje je Bedap najvećma zazirao, hladna, pametna žena po imenu Rulag. Ona mu je bila najmudriji neprijatelj tokom svih godina u veću. On pogleda prema Ševeku, koji je prvi put prisustvovao sastanku ovog veća, da bi mu skrenuo pažnju na nju. Neko je kazao Bedapu da je Rulag inženjer i on je odista našao u njoj iženjersku jasnoću i pragmatičnost uma, kao i mehanističku mržnju prema složenosti i nepravilnosti. Protivila se svakom koraku sindikata incijative, osporavajući mu čak i samo pravo da postoji. Argumenti su joj bili valjani i Bedap ju je uvažavao. Ponekad, kada je govorila o snazi Urasa i o opasnostima pogađanja sa jakima sa pozicije slabijeg, on joj je verovao.
<BR>&nbsp;&nbsp;&nbsp;&nbsp;&nbsp;Jer bilo je trenutaka kada se Bedap, privatno, pitao da li su on i Ševek, kada su se sreli u zimu 168. i počeli da razgovaraju o načinima na koje bi jedan osujećeni fizičar mogao da objavi svoje delo i dostavi ga fizičarima na Urasu, pokrenuli jedan nekontrolisani lanac zbivanja. Kada su konačno uspostavili radio-vezu, Urašani su se pokazali znatno spremniji da razgovaraju, da razmenjuju zamisli nego što su oni očekivali; a kada su objavili izveštaje o tim razgovorima, opozicija na Anaresu takođe se pokazala znatno oštrija nego što su očekivali. Ljudi na oba sveta poklanjali su im više pažnje nego što je to bilo prijatno. Kada te neprijatelj oduševljeno prigli, a sunarodnici te ogorčeno odbace, teško je ne zapitati se da li si, zapravo, izdajnik.
<BR>&nbsp;&nbsp;&nbsp;&nbsp;&nbsp;"Pretpostavljam da bi došli na jednom od teretnjaka", uzvrati on. "Kao dobri odonjani, stopirali bi. Ako ih njihova vlada ili Veće svetskih vlada puste. Da li bi ih pustili? Da li bi arhisti učinili uslugu anarhistima? To je ono što bih voleo da ustanovim. Ako pozovemo nekolicinu među njima, šestoro ili osmoro, šta bi se dogodilo na kraju?"
<BR>&nbsp;&nbsp;&nbsp;&nbsp;&nbsp;"Hvale vredna radoznalost", reče Rulag. "Bolje bismo upoznali opasnost, u redu, kada bismo bolje poznavali kako stvari odista stoje na Urasu. Ali opasnost leži u samom činu tog ustanovljenja." Ona ustade, što je značilo da želi da govori duže od rečenice ili dve. Bedap se trže i ponovo pogleda Ševeka koji je sedeo pokraj njega. "Obrati pažnju na ovu", promrmlja on. Ševek ništa nije uzvratio, ali obično se držao uzdržano i stidljivo na sastancima i nikakve koristi od njega nije bilo, osim ako ga nešto ne bi duboko dirnulo, kada se pretvarao u iznenađujuće dobrog govornika. Sedeo je, zureći u svoje šake. Ali dok je Rulag govorila, Bedap je zapazio da ona, iako se obraća njemu, neprekidno promatra Ševeka.
<BR>&nbsp;&nbsp;&nbsp;&nbsp;&nbsp;"Vaš sindikat inicijative", reče ona, naglasivši zamenicu, "nastavio je sa pravljenjem odašiljača, sa odašiljanjem na Uras i prijemom odande, kao i sa objavljivanjem tih razgovora. Učinili ste sve to protivno savetu većine u UPR-u i sve većim protivljenjima iz celog bratstva. Još nisu preduzete nikakve mere da vam se oduzme oprema i da se osujetite u daljem radu, poglavito, smatram, zbog toga što smo se mi, odonjani, odvikli i od same pomisli da bi neko mogao da krene putem štetnim po ostale i da bi mogao da istraje u tome uprkos savetima i protivljenjima. Posredi je redak slučaj. Vi ste prvi koji su se ponašali na način za koji su arhički kritičari oduvek predviđali da je neizbežan u jednom društvu bez zakona: potpuno neodgovorno prema dobrobiti društva. Ne predlažem da se ponovo upuštamo u raspravu o šteti koju ste već počinili: dostavljanju naučnih informacija jednom moćnom neprijatelju, priznanju naše slabosti, što predstavlja svaka vaša emisija za Uras. Ali sada, smatrajući da smo mi već navikli na sve to, predlažete nešto što je daleko rđavije. Kakva je razlika, reći ćete, između razgovora sa nekolicinom Urašana na kratkim talasima i razgovora sa nekolicinom od njih ovde, u Abenaju? U čemu je razlika? U čemu je razlika između zatvorenih vrata i otvorenih vrata? Otvorimo vrata: to je ono što vi kažete, znate, amari. Otvorimo vrata, pustimo Urašane da dođu. Šest ili osam pseudoodonjana narednim teretnjakom. Šest ili osam iotskih profitera na onom posle, da nas malo osmotre i da vide kako se možemo podeliti kao vlasništvo među nacijama Urasa. A sledeći put će doći šest ili osam stotina naoružanih ratnih brodova: puške, vojnici, okupaciona sila. Kraj Anaresa, kraj Obećanja. Naša nada leži, ležala je sto sedamdeset godina, u Uslovima Naseljavanja; nijedan Urašanin ne sme se iskrcati sa broda, osim Naseljivača; ni onda, niti ikada posle. Nema mešanja. Nema kontakta. Odustati od ovog načela sada isto je što i reći tiranima koje smo jednom porazili: 'Ogled je pretrpeo neuspeh, dođite i ponovo nas porobite!'"
<BR>&nbsp;&nbsp;&nbsp;&nbsp;&nbsp;"Uopšte ne", uzvrati Bedap spremno. "Poruka je jasna: 'Ogled je uspeo, sada smo dovoljno jaki da se suočimo sa vama na ravnoj nozi.'"
<BR>&nbsp;&nbsp;&nbsp;&nbsp;&nbsp;Rasprava se nastavila kao i ranije, brza izmena replika. Nije dugo potrajala. Nije se glasalo, kao obično. Gotovo svi prisutni bili su odlučno za to da se ne odstupa od Uslova Naseljavanja, i čim je to postalo jasno Bedap reče: "U redu, smatram da je stvar zaključena. Niko neće doći na Tvrđavi Kuieo ili na Obazrivome. U pogledu dovođenja Urašana na Anares namere sindikata očigledno se moraju saobraziti mišljenju društva kao celine; tražili smo vaš savet i držaćemo ga se. No, postoji i drugi vid istog pitanja. Ševeče?"
<BR>&nbsp;&nbsp;&nbsp;&nbsp;&nbsp;"Da, postavlja se pitanje", reče Ševek, "upućivanja Anarešana na Uras."
<BR>&nbsp;&nbsp;&nbsp;&nbsp;&nbsp;Uslediše uzvici i pitanja. Ševek nije podigao glas, koji je bio tek neznatno jači od mrmljanja sebi u bradu, ali nije ni odustao. "To ne bi naudilo nikome niti ugrozilo bilo koga na Anaresu. Posredi je, kako mi se čini, stvar prava pojedinca; u stvari, stavljanja na probu tih prava. Uslovi Naseljevanja ne protive se tome. Usprotiviti se tome sada značilo bi da UPR uzima vlast, da uskraćuje pravo odonjanskom pojedincu da preduzme nešto što ne može nauditi drugima."
<BR>&nbsp;&nbsp;&nbsp;&nbsp;&nbsp;Rulag se naže napred na stolici. Na usnama joj je igrao osmeh. "Svako može otići sa Anaresa", reče ona. Pogled njenih svetlih očiju skliznu sa Ševeka na Bedapa, pa se vrati. "Može poći kuda mu drago, ako ga povezu posednički teretnjaci. Ne može se vratiti."
<BR>&nbsp;&nbsp;&nbsp;&nbsp;&nbsp;"Ko kaže da ne može?" upita Bedap.
<BR>&nbsp;&nbsp;&nbsp;&nbsp;&nbsp;"Uslovi zatvaranja Naseljavanja. Nikome ko dođe teretnim brodovima neće se dopustiti da kroči izvan granica anareškog kosmodroma."
<BR>&nbsp;&nbsp;&nbsp;&nbsp;&nbsp;"Ali pod tim su se svakako podrazumevali Urašani, a ne Anarešani", reče jedan stari savetnik, Ferdaz, koji je voleo da zamoči u vodu svoje veslo čak i onda kada je time čamac skretao sa pravca koji je on želeo.
<BR>&nbsp;&nbsp;&nbsp;&nbsp;&nbsp;"Čovek koji dolazi sa Urasa je Urašanin", reče Rulag.
<BR>&nbsp;&nbsp;&nbsp;&nbsp;&nbsp;"Birokratizam, birokratizam! Kakvo je to sad nabacivanje rečima?" upita jedna mirna, krupna žena po imenu Trepil.
<BR>&nbsp;&nbsp;&nbsp;&nbsp;&nbsp;"Nabacivanje rečima!" uzviknu novi član, mladić. Imao je naglasak ljudi sa Severoishoda i dubok, snažan glas. "Ako ti se ne dopada nabacivanje rečima, šta kažeš na ovo? Ako ovde ima ljudi koji ne vole Anares, neka idu. Ja ću im pomoći u tome. Otpratiću ih lično do kosmodroma, dobiće još tamo nogom u zadnjicu. Ali ako budu pokušali da se puzavo vrate natrag, nećemo propustiti da im priredimo doček. Mi, pravi odonjani. Ali to neće biti doček sa osmehom i dobrodošlicom. Sasućemo im zube u grlo i nabićemo im jaja u stomak. Razumeš li to? Je li ti dovoljno jasno?"
<BR>&nbsp;&nbsp;&nbsp;&nbsp;&nbsp;"Jasno, ne; glasno da. Glasno kao prdež", uzvrati Bedap. "Jasnoća je funkcija mišljenja. Trebalo je da se malo uputiš u odonizam pre no što istupiš ovde."
<BR>&nbsp;&nbsp;&nbsp;&nbsp;&nbsp;"Vi niste dostojni ni da izgovorite Odoino ime!" povika mladić "Vi ste izdajice, vi i ceo taj vaš sindikat! Ima ljudi širom Anaresa koji motre na vas. Mislite da ne znamo da je Ševek pozvan da ode na Uras, kako bi prodao anarešku nauku profiterima? Mislite da ne znamo da biste svi vi cmizdravci voleli da odete tamo, gde biste živeli bogati i pustili da vas posednici tapšu po leđima? Samo pođite! Tako ćemo vas se rešiti! Ali ako pokušate da se vratite, suočićete se sa pravdom!"
<BR>&nbsp;&nbsp;&nbsp;&nbsp;&nbsp;Stajao je nagnut preko stola, izdirući se Bedapu u lice. Bedap podiže pogled prema njemu i reče: "Ne misliš ti na pravdu, već na kaznu. Smatraš li da je to isto?"
<BR>&nbsp;&nbsp;&nbsp;&nbsp;&nbsp;"On misli na nasilje", reče Rulag. "A ako dođe do nasilja, vi ćete biti ti koji su ga izazvali. Vi i vaš sindikat. A i zaslužitete do."
<BR>&nbsp;&nbsp;&nbsp;&nbsp;&nbsp;Jedan mršav, nizak, sredovečan muškarac pokraj Trepil poče da govori, napre tako prigušeno, glasom promuklim od prašinskog kašlja, da ga je svega nekolicina čula. On je bio posetilac-poslanik iz rudarskog sindikata sa Jugozapada i od njega se nije očekivalo da govori o ovoj stvari. "...šta ljudi zaslužuju", kazao je on. "Jer svako od nas zaslužuje sve, svaku raskoš nagomilanu u grobnicama mrtvih kraljeva, ali i ne zaslužuje ništa, ni zalogaj hleba u jeku gladovanja. Zar nismo jeli dok su drugi gladovali. Da li ćete nas kazniti zbog toga? Da li ćete nas nagraditi zbog iskazane vrline što smo gladovali dok su drugi jeli? Niko ne zaslužuje kaznu, niko ne zaslužuje nagradu. Oslobodite um od pomisli na zavređivanje, od pomisli na zasluživanje i postaćete kadri da mislite." Bile su to, razume se, Odoine reči iz Zatvorskih pisama, ali sada, izgovorene slabašnim, promuklim glasom, izazivale su neobičan utisak, kao da ih je sam čovek izricao, kao da su poticale pravo iz njegovog srca, lagano, teško, poput vode što izvire lagano, iz pustinjskog peska.
<BR>&nbsp;&nbsp;&nbsp;&nbsp;&nbsp;Rulag je pomno slušala, uspravne glave, napregnutog lica kao u nekoga ko potiskuje bol. Sa druge strane stola, naspram nje, sedeo je Ševek pognute glave. Reči su ostavile tišinu za sobom i u toj tišini on podiže pogled i progovori.
<BR>&nbsp;&nbsp;&nbsp;&nbsp;&nbsp;"Vidite", reče on, "ono što pokušavamo jeste da se podsetimo na to da smo došli na Anares ne radi bezbednosti već radi slobode. Ako svi moramo da se složimo, svi skupa da radimo, onda nismo ništa bolji od kakve mašine. Ako neki pojedinac ne može da radi solidarno sa svojim bližnjima, njegova je dužnost tada da radi sam. Njegova dužnost i njegovo pravo. Mi smo odricali ljudima to pravo. Govorili smo, sve češće i češće, moraš raditi sa drugima, moraš prihvatiti vladavinu većine. Ali svaka vladavina je tiranija. Dužnost pojedinca jeste da ne prihvati nikakvu tiraniju, da bude začetnik vlastitih činova, da bude odgovoran. Jedino ako tako bude postupao, društvo će živeti, menjati se, prilagođavati se i opstati. Mi nismo podanici države koja se temelji na zakonima, već članovi društva koje se temelji na revoluciji. Revolucija je naša obaveza: naša nada evolucije. 'Revolucija je u duhu pojedinca, ili nije nigde. Ona je za sve, ili nije ništa. Ako joj se ikada može sagledati kraj, onda neće nikada uistinu početi.' Ne možemo se zaustaviti ovde. Moramo nastaviti dalje. Moramo prihvatiti rizike."
<BR>&nbsp;&nbsp;&nbsp;&nbsp;&nbsp;Rulag uzvrati, podjednako mirno kao i on, ali veoma hladno: "Nemaš prava da nas sve izlažeš riziku na čije te preduzimanje nagone privatne pobude."
<BR>&nbsp;&nbsp;&nbsp;&nbsp;&nbsp;"Niko ko neće da ide toliko daleko koliko sam ja spreman da idem nema nikakva prava da me sprečava da pođem", uzvrati Ševek. Pogledi im se sretoše za sekundu, a onda ih oboje oboriše.
<BR>&nbsp;&nbsp;&nbsp;&nbsp;&nbsp;"Sa rizicima putovanja na Uras suočava se jedino osoba koja kreće na put", reče Bedap. "Time se ne menja ništa u Uslovima Naseljevanja, kao ni u našem odnosu prema Urasu, osim, možda, u moralnom pogledu, ali u našu prednost. Ali mislim da nismo spremni, niko od nas, da donese odluku o tome. Povlačim stvar za sada, ako se slažete sa tim."
<BR>&nbsp;&nbsp;&nbsp;&nbsp;&nbsp;Složili su se i Ševek je napustio sastanak.
<BR>&nbsp;&nbsp;&nbsp;&nbsp;&nbsp;"Moram do Insitituta", reče Ševek kada su izišli iz zgrade UPR-a. "Sabul mi je poslao jedan odsečak nokta sa nožnog prsta, prvi put posle mnogo godina. Šta li ima na umu, pitam se?"
<BR>&nbsp;&nbsp;&nbsp;&nbsp;&nbsp;"A šta li je na umu one žene, Rulag, pitam se! Ona ima nešto lično protiv tebe. Pretpostavljam da je u pitanju zavist. Nećemo vas više sučeliti preko stola, jer tako ništa nećemo postići. Većina vlada i ko je jači taj je u pravu! Da li ćemo uspeti da im saopštimo našu poruku, Ševe? Ili ćemo samo jačati protivljenje?"
<BR>&nbsp;&nbsp;&nbsp;&nbsp;&nbsp;"Možda stvarno treba da pošaljemo nekoga na Uras i time, samim činom, dokažemo naše pravo na to, ako već rečima ne možemo."
<BR>&nbsp;&nbsp;&nbsp;&nbsp;&nbsp;"Možda. Samo pod uslovom da to nisam ja! Sav ću se zapenušati od odbrane našeg prava da odemo sa Anaresa, ali ako bih ja to morao da učinim, prokletstvo, radije bih sebi presekao grkljan."
<BR>&nbsp;&nbsp;&nbsp;&nbsp;&nbsp;Ševek se nasmeja. "Moram sada da pođem. Biću kod kuće za oko jedan sat. Dođi da zajedno večeramo."
<BR>&nbsp;&nbsp;&nbsp;&nbsp;&nbsp;"Čekaću te u sobi."
<BR>&nbsp;&nbsp;&nbsp;&nbsp;&nbsp;Ševek se udalji niz ulicu krupnim korakom; Bedap je stajao oklevajući ispred zgrade UPR-a. Bila je sredina popodneva jednog vetrovitog, sunčanog, prohladnog, proletnjeg dana. Ulice Abenaja izgledale su sjajne, kao isprane, žive od svetlosti i ljudi. Bedap se osećao istovremeno uzbuđeno i snuždeno. Sve, računajući tu i njegova osećanja, bilo je puno obećanja, ali i nezadovoljavajuće. Otišao je do obitavališta u bloku Pekeš, gde su Ševek i Takver sada živeli, i zatekao kod kuće, kao što se i nadao, Takver sa bebom.
<BR>&nbsp;&nbsp;&nbsp;&nbsp;&nbsp;Takver je dva puta pobacila, a onda se rodila Pilun, kasno i pomalo neočekivano, ali veoma dobrodošlo. Bila je sitna kao novorođenče, a i sada, sa nepune dve godine, i dalje je izgledala sitno, sa tankim nožicama i ručicama. Kada bi je Bedap držao, dodir tih ručica, tako krhkih da ih je on mogao slomiti samo kratkim pokretom šake, uvek ga je neodređeno plašio i odbijao. Veoma je voleo Pilun, čije su ga oblačnosive oči očaravale, a osvajalo njeno potpuno poverenje, ali kad god bi je dodirnuo, svesno bi pojmio, kao nikada ranije, privlačnost okrutnosti, razlog što snažni muče slabe. I upravo stoga - iako on nije mogao reći zašto 'stoga' - takođe je shvatao nešto što za njega nikada ranije nije imalo mnogo smisla, niti ga je uopšte zanimalo: roditeljska osećanja. Ispunjavalo ga je sasvim izuzetno zadovoljstvo kada bi ga Pilun oslovila sa tade.
<BR>&nbsp;&nbsp;&nbsp;&nbsp;&nbsp;Sedeo je na krevetskom uzvišenju ispod prozora. Bila je to prostrana soba sa dva uzvišenja. Pod je bio zastrt prostirkom; nije bilo drugog nameštaja, stolica i stolova, već samo jedan mali, pokretni zastor koji je ograđivao prostor za igru ili zaklanjao Pilunin krevet. Takver se nalazila kraj dugačke, široke ladice drugog uzvišenja i sređivala je gomilu hartije koja se tamo nalazila. "Pridrži Pilun, dragi Dape!" reče ona uz svoj široki osmeh, kada je beba stala da puzi prema njoj. "Bar se deset puta zavukla u ove papire, kad god bih ih sredila. Zadržaću se samo minut ovde... deset minuta."
<BR>&nbsp;&nbsp;&nbsp;&nbsp;&nbsp;"Ne žuri. Ne želim da razgovaramo. Hoću samo da sedim ovde. Dođi, Pilun. Hodaj... tako... dobra devojčica! Hodi do tadea Dapa. E, sad te imam!"
<BR>&nbsp;&nbsp;&nbsp;&nbsp;&nbsp;Pilun mu je zadovoljno sela na kolena i stala da proučava šaku. Bedap se stideo nokata, koje, doduše, više nije grizao, ali koji su ostali izobličeni od griženja, i u prvi mah je stegao šaku kako bi ih prikrio; a onda se postideo tog stida i ponovo otvorio šaku. Pilun ju je potapšala.
<BR>&nbsp;&nbsp;&nbsp;&nbsp;&nbsp;"Lepa vam je ova soba", reče on. "Sa severnom svetlošću. Ovde je uvek tiho."
<BR>&nbsp;&nbsp;&nbsp;&nbsp;&nbsp;"Jeste. Ššš, brojim."
<BR>&nbsp;&nbsp;&nbsp;&nbsp;&nbsp;Posle izvesnog vremena ona odloži papire i zatvori ladicu. "Tako! Izvini, kazala sam Ševu da ću mu uraditi prelom članka. Jesi li za jedno piće?"
<BR>&nbsp;&nbsp;&nbsp;&nbsp;&nbsp;Racionisanje je i dalje bilo na snazi kod mnogih vrsta hrane, premda znatno manje strogo nego tokom pet prethodnih godina. Voćnjaci na Severoishodu bili su manje izloženi suši i brže su se oporavili nego područja sa žitaricama, tako da su poslednje godine sušeno voće i voćni sokovi skinuti sa spiska ograničenja. Takver je držala jednu bocu u senovitom prozoru. Nalila je oboma po šolju; bile su to prilično grube zemljane posude koje je Sadik napravila u školi. Sela je naspram Bedapa i pogledala ga, osmehujući se. "Dakle, kako je u UPR-u?"
<BR>&nbsp;&nbsp;&nbsp;&nbsp;&nbsp;"Kao i uvek. Kako je u laboratoriji za ribe?"
<BR>&nbsp;&nbsp;&nbsp;&nbsp;&nbsp;Takver pogleda u šolju, pomerivši je tako da se sa površine tačnosti odražava svetlost. "Ne znam. Razmišljam o tome da ih napustim."
<BR>&nbsp;&nbsp;&nbsp;&nbsp;&nbsp;"Zašto, Takver?"
<BR>&nbsp;&nbsp;&nbsp;&nbsp;&nbsp;"Bolje da to sama učinim, nego da mi oni kažu. Nevolja je u tome što volim taj posao i što sam mu prilično vična. A to je jedini te vrste u Abenaju. Ali ne možeš biti član istraživačkog tima koji je odlučio da mu ne budeš član."
<BR>&nbsp;&nbsp;&nbsp;&nbsp;&nbsp;"Prave ti neprilike, je li?"
<BR>&nbsp;&nbsp;&nbsp;&nbsp;&nbsp;"Neprestano", uzvrati ona i pogleda brzo i nesvesno prema vratima, kao da želi da se uveri da tamo ne stoji Ševek i da ih ne sluša. "Neki su neverovatni. Uostalom, znaš. Nema svrhe pričati o tome."
<BR>&nbsp;&nbsp;&nbsp;&nbsp;&nbsp;"Ne, zato mi je i drago što sam te zatekao samu. Ne znam, zapravo. Ja, Šev, Skovan, Gezah i ostali koji provodimo najveći deo vremena u štampariji ili u radio-tornju nemamo zvanična radna odredišta, pa tako i ne viđamo mnogo ljudi izvan sindikata inicijative. Često sam, doduše, u UPR-u, ali to je posebna situacija, tamo očekujem pritivljenje jer ga sam izaziva. Šta je to sa čime se ti suočavaš?"
<BR>&nbsp;&nbsp;&nbsp;&nbsp;&nbsp;"Sa mržnjom", uzvrati Takver svojim tmastim, mekim glasom. "Pravom mržnjom. Upravnik mog projekta više uopšte ne želi da razgovara sa mnom. No, to i nije neka šteta. On je i tako ništarija. Ali zato mi neki od ostalih govore šta misle. Ima jedna žena, ne u laboratorijama za ribe, već ovde, u obitavalištu. Član sam sanitarnog odbora bloka i morala sam nedavno da odem do nje da se dogovorim oko nečega. Ali uopšte mi nije dala da dođem do reči. 'Ne pokušavaj da uđeš u ovu sobu! Znam ja dobro vas, proklete izdajnike, vas intelektualce, vas sebičnjake...', i tako dalje, i tako dalje, a onda mi je zalupila vrata. Bilo je goteskno." Takver se nasmeja, nimalo veselo. Videvši je kako s smeje, Pilun se osmehnu, sedeći šćućurena na pregibu Bedapove ruke, a onda zevnu. "Ali, znaš, bilo je i zastrašujuće. Ja sam kukavica, Dape. Ne volim nasilje. Ne volim čak ni protivstavljanje."
<BR>&nbsp;&nbsp;&nbsp;&nbsp;&nbsp;"Svakako. Jedina bezbednost koju imamo jeste odobravanje koje dobijamo od naših suseda. Jedan arhista može da prekrši zakon i da se nada da će umaći nekažnjen, ali ti ne možeš 'prekršiti' običaj; to je okvir tvog života sa drugim ljudima. Mi tek sada počinjemo da osećamo šta znači biti revolucionar, kao što je to Ševek rekao danas na sastanku. A stvar nije nimalo prijatna."
<BR>&nbsp;&nbsp;&nbsp;&nbsp;&nbsp;"Neki ljudi ipak shvataju", reče Takver odlučno i optimistički. "Jedna žena u omnibusu juče, ne znam gde sam je ranije srela, možda ponekad na radu desetog dana, kazala mi je: 'Mora da je predivno živeti sa jednim velikim naučnikom, zacelo je veoma zanimljivo!' A ja sam joj kazala: 'Da, bar uvek ima nečega o čemu se može pričati'... Pilun, nemoj da spavaš, malecka! Ševek će se uskoro vratiti i ići ćemo u trpezariju. Ljuljaj je malo, Dape. U svakom slučaju, vidiš, ona je znala ko je Šev, ali nije pokazala ni mržnju ni neodobravanje; bila je veoma fina."
<BR>&nbsp;&nbsp;&nbsp;&nbsp;&nbsp;"Ljudi znaju ko je on", reče Bedap. "To je smešno, jer oni ne mogu razumeti njegovu knjigu ništa bolje od mene. On smatra da je za to kadra tek koja stotina. Oni studenti u podeočnim Institutima koji su pokušali da upriliče kurseve iz Istovremenosti. Ja, lično, držim da se može govoriti o nekoliko desetina ljudi. Pa ipak, zna se za njega, ljudi imaju utisak da se njime treba ponositi. Sindikat je bar to postigao, ako ništa drugo. Štampali smo Ševove knjige. Možda je to jedina pametna stvar koju smo učinili."
<BR>&nbsp;&nbsp;&nbsp;&nbsp;&nbsp;"De, de! Mora da je danas u UPR-u sastanak tekao loše."
<BR>&nbsp;&nbsp;&nbsp;&nbsp;&nbsp;"Jeste. Voleo bih da te malo razvedrim, Takver, ali ne mogu. Sindikat poseže sasvim blizu temeljne društvene spone, straha od stranaca. Jedan mlađi tip danas je otvoreno pretio nasilnim protivmerama. Tako nešto je, razume se, sasvim bedno, ali on će naći i druge koji će na to biti spremni. A i ona Rulag, prokletstvo, baš je strašan protivnik!"
<BR>&nbsp;&nbsp;&nbsp;&nbsp;&nbsp;"Znaš li ko je ona, Dape?"
<BR>&nbsp;&nbsp;&nbsp;&nbsp;&nbsp;"Ko je ona?"
<BR>&nbsp;&nbsp;&nbsp;&nbsp;&nbsp;"Šev ti nikada nije kazao? Da, on ne govori o njoj. To mu je majka."
<BR>&nbsp;&nbsp;&nbsp;&nbsp;&nbsp;"Ševova majka?"
<BR>&nbsp;&nbsp;&nbsp;&nbsp;&nbsp;Takver klimnu. "Napustila ga je kada su mu bile dve godine. Otac je ostao sa njim. Ništa neobično, razume se. Osim što je delovalo na Ševova osećanja. Oseća da je izgubio nešto suštinsko, i on i njegov otac. Ne izvodi iz toga opšte načelo, da roditelji trba da ostanu uvek sa decom ili nešto slično. Ali značaj koji za njega ima odanost seže sve do toga, mislim."
<BR>&nbsp;&nbsp;&nbsp;&nbsp;&nbsp;"Ono što jeste neobično", reče Bedap energično, smetnuvši s uma Pilun, koja mu je zaspala u krilu, "upadljivo neobično jesu njena osećanja prema njemu! Čovek bi rekao da ga je jedva dočekala da dođe danas na sastanak veća za uvoz-izvoz. Zna da je ona duša grupe i mrzi nas sve zbog njega. Zašto? Krivica? Je li odonjansko društvo postalo tako trulo da nas na delanje pobuđuje krivica?... Znaš, posle ovoga što si mi kazala, pa oni i liče jedno na drugo. Jedino što je kod nje sve nekako očvrslo, poput kamena... poput smrti."
<BR>&nbsp;&nbsp;&nbsp;&nbsp;&nbsp;Vrata su se otvorila dok je on govorio. Unutra uđoše Ševek i Sadik. Sadik je imala deset godina; bila je visoka za svoj uzrast i mršava, sva u dugačkim nogama, tanana i krhka, sa oblakom tamne kose. Iza nje je ušao Ševek; osmotrivši ga u neobičnoj, novoj svetlosti njegovog srodstva sa Rulag, Bedap ga je video kao što čovek ponekad vidi nekog veoma starog prijatelja, uz živost koju tvori svekolika prošlost: blistavo, ćutljivo lice, puno života, ali i usukano, usukano do kostiju. Bilo je to sasvim osobeno lice, ali mu crte ipak nisu bile kao Rulagine, već kao kod mnogih drugih Anarešana, kod ljudi odabranih s obzirom na viziju slobode i prilagođenih jednom jalovom svetu, svetu udaljenosti, tišina, pustoši.
<BR>&nbsp;&nbsp;&nbsp;&nbsp;&nbsp;U sobi je, međutim, zavladala prisnost, uskomešanost, bližnjost: pozdravi, smeh. Pilun je stala da kruži okolo, što je nije mnogo oduševilo, da bi je svi zagrlili, a zatim je u krug krenula i boca da bi se iz nje sipalo, pa su usledila pitanja, razgovori. U početku se Sadik našla u središtu, zato što je ona bila najređe prisutan član porodice; potom je red došao na Ševeka. "Šta je hteo stari štrokavko?"
<BR>&nbsp;&nbsp;&nbsp;&nbsp;&nbsp;"Bio si u Institutu?" upita Takver, osmotrivši ga dok je sedao pokraj nje.
<BR>&nbsp;&nbsp;&nbsp;&nbsp;&nbsp;"Samo sam svratio. Sabul mi je ostavio poruku jutros u sindikatu." Ševek ispi voćni sok i spusti šolju, otkrivši neobičan položaj usta: bezizražajan. "Kazao mi je da u federaciji za fiziku ima jedno upražnjeno odredište sa punim radnim vremenom. Samostalno, stalno."
<BR>&nbsp;&nbsp;&nbsp;&nbsp;&nbsp;"Za tebe, misliš? Tamo? U Institutu?"
<BR>&nbsp;&nbsp;&nbsp;&nbsp;&nbsp;On klimnu.
<BR>&nbsp;&nbsp;&nbsp;&nbsp;&nbsp;"Sabul ti je to rekao?"
<BR>&nbsp;&nbsp;&nbsp;&nbsp;&nbsp;"Pokušava da te pridobije", reče Bedap.
<BR>&nbsp;&nbsp;&nbsp;&nbsp;&nbsp;"Da, mislim. Ako ne možeš da ga iskoreniš, pripitomi ga, kako smo mi to govorili na Severozalazu." Ševek se iznenada i spontano nasmeja. "Smešno, zar ne?" reče on.
<BR>&nbsp;&nbsp;&nbsp;&nbsp;&nbsp;"Ne", uzvrati Takver. "Nije smešno. Odvratno je. Kako si uopšte mogao da odeš na razgovor sa njim? Posle svih onih kleveta koje je širio o tebi, kao i laži o tome da su mu Načela ukradena; pošto ti nije kazao za onu nagradu koju su ti Urašani dodelili i pošto je, koliko prošle godine, najpre rasturio, pa onda razaslao na sve strane one studente koji su priredili niz tvojih predavanja, a sve zbog tvog tobožnjeg 'kriptoautoritarijarnog uticaja'... pomisli samo, ti autoritarijaran... to je stvarno bilo gnusno, neoprostivo. Kako si mogao da budeš pristojan sa jednim takvim čovekom?"
<BR>&nbsp;&nbsp;&nbsp;&nbsp;&nbsp;"Nije u pitanju samo Sabul, znaš. On je tek predstavnik ostalih."
<BR>&nbsp;&nbsp;&nbsp;&nbsp;&nbsp;"Znam, ali on očigledno uživa u toj ulozi.Toliko se već dugo ponaša kao nitkov! No, šta si mu kazao?"
<BR>&nbsp;&nbsp;&nbsp;&nbsp;&nbsp;"Taktizirao sam... kako bi ti to kazala", reče Ševek i ponovo se nasmeja. Takver ga opet osmotri, shvativši tog časa da se on nalazi, i pored sve kontrole, u stanju izuzetne napetosti ili uzbuđenja.
<BR>&nbsp;&nbsp;&nbsp;&nbsp;&nbsp;"Nisi ga, dakle, glatko odbio?"
<BR>&nbsp;&nbsp;&nbsp;&nbsp;&nbsp;"Kazao sam mu da sam pre nekoliko godina odlučio da ne prihvatim nikakvo redovno radno odredište sve dok budem u stanju da se bavim teorijskim radom. Na to mi je on rekao da ću, budući da je posredi samostalan položaj, moći da nastavim sa istraživanjima koja sam počeo, a razlog što mi se daje taj položaj bio je, kako je on to sročio, 'da mi se olakša pristup opremi za vršenje opita u Institutu, kao i redovnim kanalima štampanja i rasturanja'. Objavljivanje preko UPR-a, drugim rečima."
<BR>&nbsp;&nbsp;&nbsp;&nbsp;&nbsp;"Pa, to znači da si pobedio", reče Takver, pogledavši ga uz neobičan izraz. "Pobedio si. Objavljivaće ono što pišeš. To je ono što si želeo kada si se vratio ovamo pre pet godina. Zidovi su srušeni."
<BR>&nbsp;&nbsp;&nbsp;&nbsp;&nbsp;"Ima zidova i iza zidova", reče Bedap.
<BR>&nbsp;&nbsp;&nbsp;&nbsp;&nbsp;"Pobedio sam jedino ako prihvatim ponuđeno odredište. Sabul, zapravo, nudi da me... legalizuje. Da me ozvaniči. Kako bi me odvojio od sindikata inicijative. Zar ti nije jasno da je to njegova prava pobuda, Dape?"
<BR>&nbsp;&nbsp;&nbsp;&nbsp;&nbsp;"Svakako", reče Bedap. Lice mu je bilo smrknuto. "Zavadi, pa vladaj."
<BR>&nbsp;&nbsp;&nbsp;&nbsp;&nbsp;"Ali primiti Ševa natrag u Institut i objavljivati preko UPR-a ono što on piše, zar to ne bi značilo posredno odobravanje celog sindikata?"
<BR>&nbsp;&nbsp;&nbsp;&nbsp;&nbsp;"Mnogima bi tako moglo da izgleda", reče Ševek.
<BR>&nbsp;&nbsp;&nbsp;&nbsp;&nbsp;"Ne, neće", reče Bedap. "Postaraće se oni za objašnjenje. Jedna skupina nezadovoljnika zavela je zakratko velikog fizičara. Intelektualci su oduvek bili podložni zastranjivanjima zato što razmišljaju o nebitnim stvarima kao što su vreme, prostor i relativnost, stvarima koje nemaju nikakve veze sa stvarnim životom, tako da lako postaju žrtve obmana opakih izopštenika. Ali dobri odonjani u Institutu blagonaklono su mu ukazali na greške i on se vratio na put društveno-organske istine. I tako bi sindikat inicijative ostao bez svoje jedine uzdanice da bilo kome na Anaresu ili Urasu privuče pažnju."
<BR>&nbsp;&nbsp;&nbsp;&nbsp;&nbsp;"Ne napuštam sindikat, Bedape."
<BR>&nbsp;&nbsp;&nbsp;&nbsp;&nbsp;Bedap podiže glavu i posle jedan minut reče: "Ne. Znam da ga ne napuštaš."
<BR>&nbsp;&nbsp;&nbsp;&nbsp;&nbsp;"U redu. Hajdemo na večeru. Krče mi creva: oslušni, Pilun, čuješ li? Krrrr, krrrr!"
<BR>&nbsp;&nbsp;&nbsp;&nbsp;&nbsp;"Hop!" reče Pilun zapovedničkim tonom. Ševek je uze i uspravi se, podigavši je u jednom zamahu na ramena. Iza njegove i detetove glave jedini mobil koji je visio u ovoj sobi blago zatitra. Bio je to veliki komad načinjen od žica koje su bile spljoštene, tako da su, viđene postrance, sasvim iščezavale, usled čega bi se ovali, u koje su bile uobličene, u razmacima zasvetlucali, nestajući pri tom, kao što su činila, pod izvesnim osvetljenjem, i dva istovetna, bistra, staklena mehura koja su se kretala sa ovalnim žicama po složeno prepletenim, elipsoidnim orbitama, oko zajedničkog središta, nikad se sasvim ne srećući, niti se ikad potpuno razdvajajući. Takver je to nazvala Nastanjivanje vremena.
<BR>&nbsp;&nbsp;&nbsp;&nbsp;&nbsp;Otišli su do pekeške trpezarije i sačekali da se na registracionoj tabli pojavi neko otkazivanje, kako bi mogli povesti Bedapa kao gosta. Prijavljivanjem ovde on bi automatski otkazao večeru u trpezariji gde je obično obedovao, budući da je kompjuter usaglašavao sistem u celom gradu. Bio je to jedan od visokomehanizovanih 'homeostatskih procesa', tako drag ranim Naseljivačima, ali koji se zadržao još jedino u Abenaju. Baš kao i manje složena ustrojstva koja su primenjivana drugde, ni on nije dejstvovao besprekorno; javljale su se nestašice i preteci, zbog čega je bilo osujećenja, ali ne u velikim razmerama. Otkazivanja u pekeškoj trpezariji bila su retka, budući da je posredi bila najbolja kuhinja u Abenaju, sa tradicijom velikih kuvara. Konačno se ipak pojavilo jedno upražnjeno mesto i oni uđoše. Za stolom su im se prudružila dva mlada čoveka koja je Bedap površno poznavao kao Ševekove i Takverine susede u obitavalištu. Niko više nije došao... ili nije želeo da dođe. Šta od toga dvoga? Nije bilo mnogo važno. Bila je to prijatna večera, sa prijatnim razgovorom. Ali Bedapu bi se počesto javljao utisak da se oko njih prostire krug tišine.
<BR>&nbsp;&nbsp;&nbsp;&nbsp;&nbsp;"Ne znam šta će biti naredni potez Urašana", reče on; iako je govorio prigušenim glasom, sa neprijatnošću je zaključio da ga još prituljuje. "Tražili su da dođu ovamo, zatim su tražili da Šev ode tamo; šta li će sad doći na red?"
<BR>&nbsp;&nbsp;&nbsp;&nbsp;&nbsp;"Nisam znala da su otvoreno pozivali Ševa da ode tamo", reče Takver, napola podigavši veđe.
<BR>&nbsp;&nbsp;&nbsp;&nbsp;&nbsp;"Jesi, znala si", uzvrati Ševek. "Kada su mi kazali da su mi dali nagradu, znaš, 'Seo Oenovu', pitali su da li bih mogao da dođem, sećaš se? Da uzmem novac koji ide uz nju?" Ševek se osmehnu, blistavo. Ako je i postojao krug tišine oko njih, to mu nije nimalo smetalo, jer oduvek je bio sam.
<BR>&nbsp;&nbsp;&nbsp;&nbsp;&nbsp;"Tako je. Znala sam. Samo nisam to shvatila kao stvarnu mogućnost. Već dekadama govorite o tome da treba predložiti UPR-u da neko ode na Uras, samo da biste ih šokirali."
<BR>&nbsp;&nbsp;&nbsp;&nbsp;&nbsp;"Upravo smo to konačno učinili, po podne. Dap me je na to nagnao."
<BR>&nbsp;&nbsp;&nbsp;&nbsp;&nbsp;"I, jesu li bili šokirani?"
<BR>&nbsp;&nbsp;&nbsp;&nbsp;&nbsp;"Kosa im se digla, oči iskolačile..."
<BR>&nbsp;&nbsp;&nbsp;&nbsp;&nbsp;Takver se zakikota. Pilun je sedela na jednoj visokoj stolici pored Ševeka, vežbajući zubiće na komadu holumovog hleba, a glasić na jednoj pesmi. "O materi bateri", išao je napev, "aberi aberi baber dab!" Ševek je spremno uzvratio u istom tonu. Razgovor odraslih nastavio se bez većih uzbuđenja i sa prekidima. Bedap nije zamerao zbog toga: odavno je naučio da Ševeka treba primiti sa svim zapetljavinama koje ga prate ili nikako. Najćutljivija od svih bila je Sadik.
<BR>&nbsp;&nbsp;&nbsp;&nbsp;&nbsp;Bedap je ostao sa njima jedan sat posle večere u prijatnim, prostranim zajedničkim prostorijama obitavališta, a kada je ustao da pođe ponudio je da otprati Sadik do školske spavaonice koja mu je bila uz put. Na to se nešto zbilo, jedan od onih događaja ili signala koji su neuhvatljivi ma kome izvan porodice; sve što je znao bilo je da je i Ševek, bez ikakve gužve ili rasprave, krenuo sa njima. Takver je morala da pođe da nahrani Pilun, koja je postajala sve bučnija. Poljubila je Bedapa, a onda su on i Ševek pošli sa Sadik, razgovarajući. Zaneli su se u razgovor i prošli središte za učenje. Shvativši to uskoro, vratili su se. Sadik se bila zaustavila pred ulazom u spavaonicu. Stajala je tu nepomično, uspravna i vitka, mirnog lica, pri slabom sjaju ulične svetiljke. Ševek je podjednako mirno stajao za trenutak, a onda joj priđe. "Šta je bilo, Sadik?"
<BR>&nbsp;&nbsp;&nbsp;&nbsp;&nbsp;Dete reče: "Ševeče, mogu li ostanem u sobi noćas."
<BR>&nbsp;&nbsp;&nbsp;&nbsp;&nbsp;"Razume se. Ali šta je bilo?"
<BR>&nbsp;&nbsp;&nbsp;&nbsp;&nbsp;Sadikino tanano, izduženo lice zadrhta i kao da ode u komadiće. "Ne vole me, u spavaonici", reče ona glasom koji je postao rezak od napetosti, ali i mekši nego ranije.
<BR>&nbsp;&nbsp;&nbsp;&nbsp;&nbsp;"Ne vole te? Šta to znači?"
<BR>&nbsp;&nbsp;&nbsp;&nbsp;&nbsp;Još se nisu dodirnuli. Odgovorila mu je uz očajničku hrabrost. "Zato što ne vole... ne vole sindikat, Bedapa i... i tebe. Zovu... Sestra u sobi gde spavam kaže da si ti... da smo svi mi iz... Kazala je da smo izdajnici." Izgovorivši tu reč, dete se trže kao da je pogođeno, a Ševek je privi k sebi. Svom snagom se pripila uz njega, plačući u velikim jecajima koji su je ostavljali bez daha. Bila je odveć stara, odveć visoka da bi je on podigao. Stajao je i držao je uza se, gladeći je po kosi. Pogledao je preko njene tamne glave prema Bedapu. Oči su mu takođe bile pune suza. On reče: "Sve je u redu, Dape. Možeš da ideš."
<BR>&nbsp;&nbsp;&nbsp;&nbsp;&nbsp;Bedapu nije preostalo ništa drugo do da ih ostavi tu, čoveka i dete, u toj prisnosti koja je njemu bila uskraćena, u najtežoj i najdubljoj, u prisnosti bola. Odlaženje mu nije donelo osećanje olakšanja ili bekstva; naprotiv, osetio se beskoristan, ponižen. Trideset devet mi je godina, pomisli on dok je koračao ka obitavalištu, gde je sa još četvoricom muškaraca živeo savršeno nezavisno. Četrdeset za koju dekadu. I šta sam postigao? Šta sad postižem? Ništa. Petljam se. Petljam se u živote drugih ljudi zato što nemam vlastiti. Nikada nisam imao vremena za to. A vreme mi sve više ističe i najednom će sasvim isteći i ja nikada neću imati... to. On se osvrnu niz dugačku, utihlu ulicu, u kojoj su svetiljke po uglovima tvorile mekana jezerca svetlosti u vetrovitoj tami, ali previše je odmakao da bi video oca i kćer, ili su oni već otišli. Šta je podrazumevao pod 'to', nije mogao reći, iako je bio vičan rečima; osećao je, međutim, da stvar potpuno razume, da mu je sva nada bila u tom razumevanju, kao i da mora promeniti život ako želi da bude spasen.
<BR>&nbsp;&nbsp;&nbsp;&nbsp;&nbsp;Kada se Sadik dovoljno primirila da je više nije morao privijati uza se, Ševek ju je ostavio da sedi na ulaznom stepeništu spavaonice i ušao unutra da obavesti dežurnu da će devojčica ostati sa roditeljima preko noći. Dežurna mu je hladno uzvratila. Odrasli koji su radili u dečijim spavaonicama imali su prirodnu težnju da ne odobravaju odlazak u obitavališta roditelja preko noći, smatrajući da se time remeti odgoj; Ševek je rekao sebi da je verovatno pogrešio što je u razgovoru sa dežurnom osetio i nešto više od takvog neodobravanja. Sale u središtima za učenje bile su jarko osvetljene, odzvanjajući bukom, vežbanjem muzike i dečjim glasovima. Bili su tu svi oni stari zvuci, mirisi, senke, odjeci detinjstva kojih se Ševek spominjao, a uz njih se prisetio i strahova. Čovek zaboravlja strahove.
<BR>&nbsp;&nbsp;&nbsp;&nbsp;&nbsp;Izišao je i krenuo kući sa Sadik, obgrlivši je oko tankih ramena. Ona je ćutala, ali je i dalje bila uznemirena. Kada su došli do ulaza u pekeško glavno obitavalište, ona najednom reče: "Znam da je tebi i Takver negzdono da ja ostajem preko noći."
<BR>&nbsp;&nbsp;&nbsp;&nbsp;&nbsp;"Odakle ti sad to?"
<BR>&nbsp;&nbsp;&nbsp;&nbsp;&nbsp;"Zato što želite da budete nasamo, odraslim parovima je potrebno da budu nasamo."
<BR>&nbsp;&nbsp;&nbsp;&nbsp;&nbsp;"Sa nama je Pilun", primeti on.
<BR>&nbsp;&nbsp;&nbsp;&nbsp;&nbsp;"Pilun se ne računa."
<BR>&nbsp;&nbsp;&nbsp;&nbsp;&nbsp;"Ni ti se ne računaš."
<BR>&nbsp;&nbsp;&nbsp;&nbsp;&nbsp;Ona šmrknu, pokušavši da se osmehne.
<BR>&nbsp;&nbsp;&nbsp;&nbsp;&nbsp;Kada su ušli u osvetljenu sobu, međutim, njeno belo, zadihano lice, sa rumenim mrljama, odmah nagna Takver da upita: "Šta je bilo?" Prekinuta u sisanju, koje ju je ispunjavalo blaženstvom, Pilun poče da se dere, na šta Sadik ponovo briznu u plač i za trenutak je izgledalo da svi odreda plaču, da se međusobno teše i da odbijaju tešenje. No, sve se to brzo rastočilo u tišinu, kada je Pilun sela u krilo majci, a Sadik ocu.
<BR>&nbsp;&nbsp;&nbsp;&nbsp;&nbsp;Pošto je beba nahranjena i stavljena na počinak, Takver reče prigušenim, ali staloženim glasom: "Dobro! Šta je bilo?"
<BR>&nbsp;&nbsp;&nbsp;&nbsp;&nbsp;Sadik je već bila i sama napola zaspala, oslonivši glavu na Ševekova prsa. Osetio je kako se pribira da bi odgovorila. Pogladio ju je po kosi da bi joj sačuvao mir i odgovorio je umesto nje: "Ne odobravaju nas neki ljudi u središtu za učenje."
<BR>&nbsp;&nbsp;&nbsp;&nbsp;&nbsp;"A kakvog prokletog prava oni imaju da nas ne odobravaju?"
<BR>&nbsp;&nbsp;&nbsp;&nbsp;&nbsp;"Ššš, ššš. Mislim na sindikat."
<BR>&nbsp;&nbsp;&nbsp;&nbsp;&nbsp;"Oh", reče Takver; bio je to neobičan, grleni zvuk. Zakopčavajući tuniku, otrgla je dugne sa tkanine, a onda se zagledala u njega na dlanu. Potom upravi pogled prema Ševeku i Sadik.
<BR>&nbsp;&nbsp;&nbsp;&nbsp;&nbsp;"Koliko to već traje?"
<BR>&nbsp;&nbsp;&nbsp;&nbsp;&nbsp;"Dugo", uzvrati Sadik, ne podižući glavu.
<BR>&nbsp;&nbsp;&nbsp;&nbsp;&nbsp;"Danima, dekadama, celo četvrtgodište?"
<BR>&nbsp;&nbsp;&nbsp;&nbsp;&nbsp;"Oh, duže. Ali oni su... sada su postali zli u spavaonici. Noću. Terzol ih ne sprečava." Sadik je govorila gotovo poput nekog ko priča u snu i prilično vedro, kao da se sve to nje više nije ticalo.
<BR>&nbsp;&nbsp;&nbsp;&nbsp;&nbsp;"Šta ti rade?" upita Takver, iako ju je Ševek upozorio pogledom.
<BR>&nbsp;&nbsp;&nbsp;&nbsp;&nbsp;"Oni... ovaj... naprosto su zli. Ne daju mi da učestvujem u igrama i ostalim stvarima. Tip, znaš, ona mi je bila prijateljica i dolazila je da pričamo bar pošto se svetla pogase. Ali prestala je. Terzol je sada sestra u spavaonici i ona je... ona kaže 'Ševek je... Ševek...'"
<BR>&nbsp;&nbsp;&nbsp;&nbsp;&nbsp;On je prekide, osećajući kako napetost raste u telu devojčice, kako takmaštvo između ustezanja i prikupljanja hrabrosti postaje neizdrživo u njoj. "Kaže 'Ševek je izdajnik, Sadik je sebična...' Znaš već šta ona kaže, Takver!" Oči su mu blistale. Takver priđe i dodirnu kćer po obrazu, jednom, prilično bojažljivo, a onda reče mirnim glasom: "Da, znam." Zatim ode do drugog krevetskog uzvišenja i sede naspram njih.
<BR>&nbsp;&nbsp;&nbsp;&nbsp;&nbsp;Stavljena da spava pokraj zida, beba je slabašno hrkala. Ljudi iz susedne sobe vratili su se sa večere, jedna vrata su se zalupila, neko je dole na trgu poželeo laku noć, a bilo mu je uzvraćano sa jednog otvorenog prozora. Veliko obitavalište sa dve stotine soba bilo je živo, puno kretnji, svuda oko njih; kako je njihovo postojanje ulazilo u njegovo, tako je i njegovo postojanje ulazilo u njihovo, kao deo celine. Sadik uskoro skliznu sa očevih kolena i sede na uzvišenje pokraj njega, sasvim blizu. Tamna kosa bila joj je razbarušena i zamršena, viseći joj oko lica.
<BR>&nbsp;&nbsp;&nbsp;&nbsp;&nbsp;"Nisam htela da ti kažem zato..." Glas joj je zvučao tanušno i sitno. "Ali postajalo je sve gore. Jedni druge nagone da potupaju sve opakije."
<BR>&nbsp;&nbsp;&nbsp;&nbsp;&nbsp;"Onda se više nećeš vratiti tamo", reče Ševek. On je obgrli, ali ona se nije privila uz njega, već je i dalje uspravno sedela.
<BR>&nbsp;&nbsp;&nbsp;&nbsp;&nbsp;"Ako ja odem da porazgovaram sa njima..." reče Takver.
<BR>&nbsp;&nbsp;&nbsp;&nbsp;&nbsp;"Nema koristi. Osećaju ono što osećaju."
<BR>&nbsp;&nbsp;&nbsp;&nbsp;&nbsp;"Ali šta je to sa čim smo sučeljeni?" upita Takver zbunjeno.
<BR>&nbsp;&nbsp;&nbsp;&nbsp;&nbsp;Ševek ništa nije uzvratio. I dalje je držao ruku oko Sadik i ona se konačno privila uz njega, oslonivši mu glavu na mišicu, teško i umorno. "Postoje i druga središta za učenje", reče on najzad, ne mnogo uverljivo.
<BR>&nbsp;&nbsp;&nbsp;&nbsp;&nbsp;Takver ustade. Bilo je očigledno da ne može mirno da sedi i da želi da nešto preduzme, da dela. Ali nije se mnogo moglo učiniti. "Daj da ti spletem kosu, Sadik", reče ona snuždenim glasom.
<BR>&nbsp;&nbsp;&nbsp;&nbsp;&nbsp;Očešljala je i splela devojčici kosu; postavili su zastor preko sobe i stavili Sadik pokraj usnule bebe. Sadik je ponovo bila na ivici suza kada je kazala laku noć, ali kroz pola sata razabrali su po njenom disanju da je zaspala.
<BR>&nbsp;&nbsp;&nbsp;&nbsp;&nbsp;Ševek se smestio kod uzglavlja njihovog krevetskog uzvišenja sa beležnicom i tablicom koju je koristio za računanje.
<BR>&nbsp;&nbsp;&nbsp;&nbsp;&nbsp;"Uradila sam ti prelom rukopisa danas", reče Takver.
<BR>&nbsp;&nbsp;&nbsp;&nbsp;&nbsp;"Koliko je ispalo?"
<BR>&nbsp;&nbsp;&nbsp;&nbsp;&nbsp;"Četrdeset jedna strana. Sa dodatkom."
<BR>&nbsp;&nbsp;&nbsp;&nbsp;&nbsp;On klimnu. Takver ustade, pogleda preko zastora prema deci koja su spavala, vrati se i sede na ivicu uzvišenja.
<BR>&nbsp;&nbsp;&nbsp;&nbsp;&nbsp;"Znala sam da nešto nije u redu. Ali ona nije ništa govorila. Nikada to nije činila, veoma je stoička. Nije mi palo na pamet da je to posredi. Mislila sam da je to samo naš problem, uopšte nisam slutila da će ga preneti i na decu." Govorila je blago i ogorčeno. "Pojavača se, stalno se pojačava... Da li će u nekoj drugoj školi biti imalo drugačije?"
<BR>&nbsp;&nbsp;&nbsp;&nbsp;&nbsp;"Ne znam. Ako bude provodila mnogo vremena sa nama, verovatno neće."
<BR>&nbsp;&nbsp;&nbsp;&nbsp;&nbsp;"Nećeš, valjda, da kažeš da..."
<BR>&nbsp;&nbsp;&nbsp;&nbsp;&nbsp;"Ne, neću. Samo konstatujem činjenicu. Ako odaberemo da pružimo detetu punu pojedinačnu ljubav, nećemo moći da je poštedimo onoga što ide uz to, opasnosti od bola. Bola od nas i preko nas."
<BR>&nbsp;&nbsp;&nbsp;&nbsp;&nbsp;"Nije pošteno da ona ispašta zbog onoga što mi činimo. Tako je dobra i tako dobrodušna, poput bistre vode..." Takver zastade, zagušena bujicom suza, a onda obrisa oči i stisnu usne.
<BR>&nbsp;&nbsp;&nbsp;&nbsp;&nbsp;"Nije u pitanju ono što mi radimo, već ono što ja radim." On odloži beležnicu. "I ti si patila zbog toga."
<BR>&nbsp;&nbsp;&nbsp;&nbsp;&nbsp;"Ne hajem za to šta drugi misle."
<BR>&nbsp;&nbsp;&nbsp;&nbsp;&nbsp;"Na poslu?"
<BR>&nbsp;&nbsp;&nbsp;&nbsp;&nbsp;"Mogu da odem na neko drugo mesto."
<BR>&nbsp;&nbsp;&nbsp;&nbsp;&nbsp;"Ne ovde i ne u tvojoj struci."
<BR>&nbsp;&nbsp;&nbsp;&nbsp;&nbsp;"Dobro, želiš li da pođem negde drugde? Primili bi me u sorubskim laboratorijama za ribe u Miru i Obilju. Ali šta je sa tobom u tom slučaju?" Ona mu uputi srditi pogled. "Ostaješ ovde, pretpostavljam?"
<BR>&nbsp;&nbsp;&nbsp;&nbsp;&nbsp;"Mogao bih da pođem sa tobom. Skovan i ostali već se snalaze sa iotskim, oni će moći da rade na radiju, a to je sada moja glavna praktična funkcija u sindikatu. Fizikom mogu podjednako da se bavim u Miru i Obilju kao i ovde. Ali sve dok sasvim ne istupim iz sindikata incijative, to ne rešava problem, zar ne? Ja sam problem. Ja sam onaj ko zadaje nevolje."
<BR>&nbsp;&nbsp;&nbsp;&nbsp;&nbsp;"Da li bi uopšte neko mario za to u takvom mestašcu kao što je Mir i Obilje?"
<BR>&nbsp;&nbsp;&nbsp;&nbsp;&nbsp;"Bojim se da bi mogao."
<BR>&nbsp;&nbsp;&nbsp;&nbsp;&nbsp;"Ševeče, koliko si se ti sretao sa tom mržnjom? Jesi li je takođe prikrivao, kao Sadik?"
<BR>&nbsp;&nbsp;&nbsp;&nbsp;&nbsp;"I kao ti. Pa, povremeno. Kada sam bio u Slozi, letos, bilo je malo rđavije nego što sam ti rekao. Gađanje kamenicama i jedna dobra tuča. Studenti koji su me pozvali da dođem morali su da se izbore za mene. Uspeli su u tome, ali ja sam brzo otišao; dovodio sam ih u opasnost. Dobro, studenti traže malo opasnosti. A, uostalom, mi smo bili ti koji su tražili tuču, mi smo hotimice uznemirili ljude. Mnogi od njih su na našoj strani. Ali sada... sada počinjem da se pitam ne dovodim li u opasnost tebe i decu, Tak. Time što ostajem sa vama."
<BR>&nbsp;&nbsp;&nbsp;&nbsp;&nbsp;"Ti, svakako, sam nisi u opasnosti", reče ona silovito.
<BR>&nbsp;&nbsp;&nbsp;&nbsp;&nbsp;"Sam sam je tražio. Nije mi, međutim, palo na pamet da će oni proširiti svoju plemensku netrpeljivost i na vas. Nije mi isto kad ste vi u opasnosti i kad sam samo ja."
<BR>&nbsp;&nbsp;&nbsp;&nbsp;&nbsp;"Altruista!"
<BR>&nbsp;&nbsp;&nbsp;&nbsp;&nbsp;"Možda. Šta mogu? Osećam se odgovoran, Tak. Bez mene, ti bi mogla poći svuda ili ostati ovde. Radila si, doduše, za sindikat, ali ono što ti zameraju jeste tvoja odanost meni. Ja sam simbol. I tako... ja nemam kuda da pođem."
<BR>&nbsp;&nbsp;&nbsp;&nbsp;&nbsp;"Idi na Uras", uzvrati Takver. Glas joj je postao tako opor da se Ševek trgao, kao da ga je udarila u lice.
<BR>&nbsp;&nbsp;&nbsp;&nbsp;&nbsp;Nije ga pogledala u oči, ali je ponovila, ovog puta blaže: "Idi na Uras... Zašto da ne? Žele te tamo. Ovde ne! Možda će početi da shvataju šta su izgubili, pošto budeš otišao. A i ti sam želiš da pođeš. Videla sam to večeras. Nikada ranije nisam razmišljala o tome, ali kada smo razgovarali o nagradi, za večerom, videla sam to, po načinu na koji si se smejao."
<BR>&nbsp;&nbsp;&nbsp;&nbsp;&nbsp;"Nisu mi potrebni nagrade i priznanja!"
<BR>&nbsp;&nbsp;&nbsp;&nbsp;&nbsp;"Nisu, ali zato su ti potrebne ocene, rasprave i studenti, bez uplitanja raznih Sabula. I pazi. Ti i Dap govorite o tome da treba prepasti UPR zamišlju da neko ode na Uras, da time potvrdi svoje pravo na samoodređenje. Ali ako budete samo pričali o tome, a niko ne pođe, time ćete jedino jačati njihovu stranu... samo ćete dokazati da je običaj neprekršiv. Sada ste izložili stvar na sastanku UPR-a i neko će morati da ode. To moraš da budeš ti. Tebe su zvali; imaš i razloga da pođeš. Idi po nagradu, po novac koji ti čuvaju." Završivši, ona iznenada prasnu u sasvim iskren smeh.
<BR>&nbsp;&nbsp;&nbsp;&nbsp;&nbsp;"Takver, ne želim da idem na Uras!"
<BR>&nbsp;&nbsp;&nbsp;&nbsp;&nbsp;"Želiš, želiš; znaš dobro da želiš. Premda nisam sigurna da znam zašto."
<BR>&nbsp;&nbsp;&nbsp;&nbsp;&nbsp;"Sad, doduše, voleo bih da se sretnem sa nekim fizičarima... Kao i da vidim laboratorije u Ieu Eunu gde vrše opite sa svetlošću." Dok je izgovarao to, na licu mu je stajao izraz postiđenosti.
<BR>&nbsp;&nbsp;&nbsp;&nbsp;&nbsp;"Tvoje je pravo da to učiniš", reče Takver uz silnu odlučnost. "To je deo tvog rada, ti to moraš obaviti."
<BR>&nbsp;&nbsp;&nbsp;&nbsp;&nbsp;"Revolucija bi time održala polet... na obe strane... zar ne?" reče on. "Baš šašava pomisao! Kao Tirinova drama, samo obrnuto. Poći ću da podrijem arhiste... Pa, ako ništa drugo, to će im bar dokazati da Anares postoji. Razgovaraju sa nama preko radija, ali mislim da ne veruju uistinu u nas. U to šta smo mi."
<BR>&nbsp;&nbsp;&nbsp;&nbsp;&nbsp;"Kada bi verovali, možda bi se plašili. Mogli bi tada da dođu i zbrišu nas sa neba, ako bi ih stvarno uverio."
<BR>&nbsp;&nbsp;&nbsp;&nbsp;&nbsp;"Ne mislim tako. Ja još mogu da ponovo dovedem do male revolucije u njihovoj fizici, ali ne i u njihovom načinu mišljenja. Jedino ovde, na Anaresu, mogu da utičem na društvo, iako tu niko ne mari za moju fiziku. Sasvim si u pravu; sada kada je o tome zvanično bilo reči, mora se ići do kraja." Usledila je pauza, a onda on dodade: "Pitam se kakvu fiziku imaju druge rase."
<BR>&nbsp;&nbsp;&nbsp;&nbsp;&nbsp;"Koje druge rase?"
<BR>&nbsp;&nbsp;&nbsp;&nbsp;&nbsp;"Tuđinci. Ljudi sa Haina i iz drugih sunčevih sistema. Postoje dve tuđinske ambasade na Urasu, hainska i teranska. Hainci su izumeli međuzvezdani pogon koji Uras sada koristi. Pretpostavljam da bi ga dali i nama, ukoliko bismo hteli da ga zatražimo. Bilo bi zanimljivo..." Nije dovršio.
<BR>&nbsp;&nbsp;&nbsp;&nbsp;&nbsp;Posle nove duge pauze on se okrenu ka njoj i reče promenjenim, sarkastičnim tonom: "A šta ćeš ti raditi dok ja budem u poseti posednicima?"
<BR>&nbsp;&nbsp;&nbsp;&nbsp;&nbsp;"Otići ću na obalu Sorube sa devojčicama i živeću veoma mirnim životom kao tehničar u laboratorijama za ribe. Sve dok se ti ne vratiš."
<BR>&nbsp;&nbsp;&nbsp;&nbsp;&nbsp;"Da se vratim? Ko zna da li ću moći da se vratim?"
<BR>&nbsp;&nbsp;&nbsp;&nbsp;&nbsp;Ona ga pogleda pravo u oči. "Šta će te sprečiti?"
<BR>&nbsp;&nbsp;&nbsp;&nbsp;&nbsp;"Možda Urašani. Mogu da me zadrže. Niko tamo nije slobodan da po volji odlazi i dolazi, znaš. Možda naši vlastiti ljudi. Mogu me sprečiti da se spustim. Neki su mi danas pretili time u UPR-u. Rulag je bila jedna od njih."
<BR>&nbsp;&nbsp;&nbsp;&nbsp;&nbsp;"Ona bi. Sve što zna to je poricanje. Kako da porekne mogućnost povratka kući."
<BR>&nbsp;&nbsp;&nbsp;&nbsp;&nbsp;"Sasvim tačno. Time je sve rečeno o njoj", složi se on, ponovo se zavalivši i posmatrajući Takver, zamišljeno i uz divljenje. "Ali Rulag nije jedina, nažalost. Za većinu ljudi, svako ko ode na Uras i pokuša da se vrati bio bi jednostavno izdajnik, uhoda."
<BR>&nbsp;&nbsp;&nbsp;&nbsp;&nbsp;"I šta bi neposredno preduzeli?"
<BR>&nbsp;&nbsp;&nbsp;&nbsp;&nbsp;"Pa, ako bi uverili Odbranu u opasnost, mogli bi da obore brod."
<BR>&nbsp;&nbsp;&nbsp;&nbsp;&nbsp;"Da li bi Odbrana bila toliko glupa?"
<BR>&nbsp;&nbsp;&nbsp;&nbsp;&nbsp;"Sumnjam. Ali bilo ko izvan Odbrane bio bi kadar da napravi eksploziv od minskog baruta i da raznese brod na tlu. Ili, verovatnije, da me napadne kad budem izišao iz broda. Mislim da je to najizglednija mogućnost. Trebalo bi je svakako uključiti u plan turističke posete Urasu sa povratkom."
<BR>&nbsp;&nbsp;&nbsp;&nbsp;&nbsp;"Da li je za tebe to vredno truda... taj rizik?"
<BR>&nbsp;&nbsp;&nbsp;&nbsp;&nbsp;Neko vreme je zurio ni u šta pred sobom. "Jeste", reče konačno, "na izvestan način. Ako budem mogao da završim teoriju tamo i da im je dam... njima, nama i svim svetovima, znaš... to bih voleo. Ovde sam ograđen zidom. Sapet sam, teško je raditi, vršiti provere, stalno bez opreme, bez kolega i studenata. A onda, kada ipak obavim posao, oni ga ne žele. Ili, ako i žele, poput Sabula, hoće da odustanem od inicijative da bi mi uzvratili odobravanjem. Koristiće moj rad pošto ja budem umro; to se uvek događa. Ali zašto bih morao da dam na poklon Sabulu svoje životno delo, odnosno svim Sabulima, tim ništavnim, spletkarskim, pohlepnim egoima na samo jednoj planeti? Voleo bih da ga delim. To na čemu radim velika je stvar. Treba je dati svima, učiniti dostupnom svakome. Nema bojazni da će je zbog toga ponestati!"
<BR>&nbsp;&nbsp;&nbsp;&nbsp;&nbsp;"U redu, onda", reče Takver, "vredno je."
<BR>&nbsp;&nbsp;&nbsp;&nbsp;&nbsp;"Čega je vredno?"
<BR>&nbsp;&nbsp;&nbsp;&nbsp;&nbsp;"Rizika. Mogućnosti da ne budeš kadar da se vratiš."
<BR>&nbsp;&nbsp;&nbsp;&nbsp;&nbsp;"Da ne budem kadar da se vratim", ponovi on. Osmotrio je Takver neobičnim, prodornim, ali i odsutnim pogledom.
<BR>&nbsp;&nbsp;&nbsp;&nbsp;&nbsp;"Mislim da ima više ljudi na našoj strani, na strani sindikata, nego što pretpostavljamo. Stvar je, naprosto, u tome što do sada nismo preduzeli mnogo... nismo preduzeli ništa da ih okupimo... nismo preduzeli nikakav rizik. Ako ga ti sad preduzmeš, mislim da će ti oni pružiti podršku. Ako otvoriš vrata, ponovo će osetiti svež vazduh, osetiće slobodu."
<BR>&nbsp;&nbsp;&nbsp;&nbsp;&nbsp;"A mogu i svi da se upru da zalupe vrata."
<BR>&nbsp;&nbsp;&nbsp;&nbsp;&nbsp;"Ako to učine, tim gore po njih. Sindikat te može zaštititi kada se spustiš. A onda, ako su ljudi i dalje neprijateljski nastrojeni i puni mržnje, poslaćemo ih sve u pakao. Koja korist od anarhičkog društva koje se boji anarhista? Poći ćemo da živimo u Samotnom, u Gornjem Sedepu, u Krajnjem, poći ćemo da živimo sami u planinama, ako budemo morali. Ima mesta. A ima i ljudi koji će poći sa nama. Osnovaćemo novu zajednicu. Ako naše društvo i dalje bude tonulo u politiku i borbu za vlast, onda ćemo sasvim otići, otići ćemo da načinimo Anares izvan Anaresa, novi početak. Kako ti to izgleda?"
<BR>&nbsp;&nbsp;&nbsp;&nbsp;&nbsp;"Divno", reče on, "uistinu divno, drago srce. Ali ja ipak neću otići na Uras, znaš."
<BR>&nbsp;&nbsp;&nbsp;&nbsp;&nbsp;"Oh, hoćeš. A i vratićeš se", reče Takver. Oči su joj bile veoma tamne, mekano tamne, poput tamne šume u noći. "Ako budeš krenuo. Uvek stižeš tamo kuda pođeš. I uvek se vraćaš."
<BR>&nbsp;&nbsp;&nbsp;&nbsp;&nbsp;"Ne budi glupa, Takver. Ne idem na Uras!"
<BR>&nbsp;&nbsp;&nbsp;&nbsp;&nbsp;"Umorna sam", reče Takver, proteglivši se i nagnuvši se da bi mu položi čelo na mišicu. "Hajdemo u postelju."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
