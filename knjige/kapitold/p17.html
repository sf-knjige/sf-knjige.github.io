<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Kažu da Vrhovna majka ništa ne može da ispusti iz vida - besmislen aforizam sve dok ne shvatih njegovo drugo značenje. Ja sam sluga svih svojih Sestara. One promatraju svoje sluge kritičkim očima. Ne mogu da trošim previše vremena niti na opštosti niti na trivijalnosti. Vrhovna majka mora da ispoljava pronicljivost u akcijama - inače osećaj nemira prodire do najudaljenijih uglova našeg reda.
<BR>
<BR>&nbsp;&nbsp;&nbsp;&nbsp;&nbsp;Darvi Odrade
<BR>
<BR>&nbsp;&nbsp;&nbsp;&nbsp;&nbsp;Nešto od onog što je Odrade nazivala 'svojim služinskim bićem' javilo se u njoj dok je ovog jutra hodala dvoranama Centrale, pošto je odlučila da joj to bude vežba, a ne ona danguba u vežbaonici. Nezadovoljna sluškinja! Nije joj se dopalo ono što je videla.
<BR>&nbsp;&nbsp;&nbsp;&nbsp;&nbsp;Suviše smo se zaglibile u svoje teškoće postavši gotovo nesposobne da razlučimo male probleme od velikih.
<BR>&nbsp;&nbsp;&nbsp;&nbsp;&nbsp;Šta se to zbilo sa njenom savešću?
<BR>&nbsp;&nbsp;&nbsp;&nbsp;&nbsp;Premda su neki to poricali, postojala je savest Bene Geserita. No, one su je izokrenule i preinačile u jedan oblik koji je bilo teško prepoznati.
<BR>&nbsp;&nbsp;&nbsp;&nbsp;&nbsp;Osećala je gnušanje pri samoj pomisli da se bakće s tim. Odluke donete u ime opstanka, Misionaria (njihovi beskrajni jezuitski dokazi) - sve se to razilazilo sa nečim daleko značajnijim od ljudskog rasuđivanja. Tiranin je ovo znao. Biti Ijudsko biće - u tome je ležao izlaz. Pre no što si mogao da budeš Ijudsko biće morao si to osetiti u svojoj biti.
<BR>&nbsp;&nbsp;&nbsp;&nbsp;&nbsp;Nije bilo nikakvih kliničkih odgovora! Stvar se svodila na varljivu uprošćenost čija se složena priroda pokazivala tek kada biste pokušavali da je primenite.
<BR>&nbsp;&nbsp;&nbsp;&nbsp;&nbsp;Kao što je sa mnom slučaj.
<BR>&nbsp;&nbsp;&nbsp;&nbsp;&nbsp;Gledali ste u dubinu svog bića i otkrivali ko ste i ono što verujete da ste. Ništa drugo nije bilo od koristi.
<BR>&nbsp;&nbsp;&nbsp;&nbsp;&nbsp;Pa, šta sam ja?
<BR>&nbsp;&nbsp;&nbsp;&nbsp;&nbsp;"Ko je postavio to pitanje?" Beše to prodoran upad iz Drugih sećanja.
<BR>&nbsp;&nbsp;&nbsp;&nbsp;&nbsp;Odrade se glasno nasmeja, izazvavši začuđen pogled Praske, proktorke koja je upravo tuda prolazila. Odrade mahnu Praski i reče: "Dobro je biti živ. Zapamti to."
<BR>&nbsp;&nbsp;&nbsp;&nbsp;&nbsp;Na Praskinom licu zatitra bojažljiv osmeh, pre no što pođe dalje za svojim poslom.
<BR>&nbsp;&nbsp;&nbsp;&nbsp;&nbsp;Ko, dakle, pita: šta sam ja?
<BR>&nbsp;&nbsp;&nbsp;&nbsp;&nbsp;Opasno pitanje. Njegovo postavljanje smeštalo ju je u jednu vaseljenu u kojoj ništa nije bilo sasvim ljudsko. Ništa nije odgovaralo neodređenoj stvari za kojom je tragala. Sve oko nje - klovnovi, divlje životinje i lutke - reagovalo je na povlačenje skrivenih konaca. Osećala je konce koji su i nju trgnuli, stavivši je u pokret.
<BR>&nbsp;&nbsp;&nbsp;&nbsp;&nbsp;Odrade produži niz hodnik prema cevi koja će je odvesti do njenih odaja.
<BR>&nbsp;&nbsp;&nbsp;&nbsp;&nbsp;Konci. Šta je dolazilo sa jajetom? Govorimo slatkorečivo o 'svesti i njenom početku'. Šta sam bila pre no što me je pritisak življenja uobličio?
<BR>&nbsp;&nbsp;&nbsp;&nbsp;&nbsp;Nije bilo dovoljno tragati za nečim 'prirodnim'. Ne, dakle, 'plemeniti divljak'. Zapamtila je puno takvih u svom životnom veku. Konci koji su njih povlačili bili su jednoj Bene Geserit jasno vidljivi.
<BR>&nbsp;&nbsp;&nbsp;&nbsp;&nbsp;Osetila je poslodavca unutar sebe. Danas je bio jak. U pitanju je bila sila koju ponekad nije slušala ili joj je izvrdavala. Poslodavac reče: "Ojačaj svoje talente. Ne plutaj opušteno u matici. Plivaj! Upotrebi ga ili ga odbaci."
<BR>&nbsp;&nbsp;&nbsp;&nbsp;&nbsp;Sa tegobnim osećanjem koje je lebdelo na ivici panike, shvatila je da je jedva zadržavala svoju ljudsku prirodu, da je bila na granici da je izgubi.
<BR>&nbsp;&nbsp;&nbsp;&nbsp;&nbsp;Suviše sam se upinjala da razmišljam kao Uvažena Naložnica! Manipulisala i manevrisala sa svakim s kim sam mogla. A sve to u ime opstanka Bene Geserita!
<BR>&nbsp;&nbsp;&nbsp;&nbsp;&nbsp;Bel je govorila da nema granica preko kojih će Sestrinstvo odbiti da pređe zarad očuvanja Bene Geserita. Bilo je ponešto istine u ovom hvalisanju, ali tako je to bilo sa svakim hvalisanjem. Postojale su stvari koje jedna časna majka ne bi učinila ni po cenu spasavanja Sestrinstva.
<BR>&nbsp;&nbsp;&nbsp;&nbsp;&nbsp;Ne bismo zaprečile Tiraninovu Zlatnu stazu.
<BR>&nbsp;&nbsp;&nbsp;&nbsp;&nbsp;Opstanak čovečanstva imao je preimućstvo nad opstankom Sestrinstva. Inače je naš gral ljudske zrelosti bez značaja.
<BR>&nbsp;&nbsp;&nbsp;&nbsp;&nbsp;Ali, avaj, te silne opasnosti rukovođenja vrstama toliko željnim da im se nalaže šta da čine. Kako su malo znale o tome šta su svojim zahtevima stvorile. Vođe čine greške. A te greške, uvećane brojem ljudi koji ih slede bez pogovora, neminovno su vodile do velikih katastrofa.
<BR>&nbsp;&nbsp;&nbsp;&nbsp;&nbsp;Ponašanje leminga.
<BR>&nbsp;&nbsp;&nbsp;&nbsp;&nbsp;Bilo je u redu to što su je njene sestre pažljivo posmatrale. Nužno je da sve vlade, uključujući tu i samo Sestrinstvo, ostanu pod sumnjom tokom čitavog svog vlastodržaštva. Ne veruj nikakvoj vladi! Čak ni mojoj!
<BR>&nbsp;&nbsp;&nbsp;&nbsp;&nbsp;Posmatraju me i u ovom trenutku. Malo šta izmiče mojom sestrama. Na vreme će saznati za moj plan.
<BR>&nbsp;&nbsp;&nbsp;&nbsp;&nbsp;Bilo je neophodno neprestano mentalno pročišćavanje da bi se živelo sa svešću o njenoj velikoj vlasti u Sestrinstvu. Nisam tražila ovu vlast. Ona mi je nametnuta. Pri tom je pomislila: vlast privlači podmitljivce. Sumnjaj u svakog ko joj teži. Znala je da su veliki izgledi da su takvi ljudi ili prijemčivi za mito ili da su već izgubljeni.
<BR>&nbsp;&nbsp;&nbsp;&nbsp;&nbsp;Odrade načini mentalnu zabelešku naloživši sebi da napiše i dostavi jednu poruku Arhivi (neka se Bel preznojava s tim!). "Vlast nad našim poslovima treba poveravati isključivo onima koji nisu radi da je zadrže, a i to samo pod uslovima koji povećavaju takvu nevoljnost."
<BR>&nbsp;&nbsp;&nbsp;&nbsp;&nbsp;Savršen opis Bene Geserita!
<BR>&nbsp;&nbsp;&nbsp;&nbsp;&nbsp;"Jesi li dobro, Dar?" Bio je to Belondin glas; stajala je kod ulaza u cev pokraj Odrade. "Izgledaš... čudno."
<BR>&nbsp;&nbsp;&nbsp;&nbsp;&nbsp;"Upravo sam smislila da uradim nešto. Silaziš?"
<BR>&nbsp;&nbsp;&nbsp;&nbsp;&nbsp;Belonda je zurila u nju dok su razmenjivale mesta. Energetsko polje cevi zahvati Odrade i ona nestade izvan domašaja ispitivačkih očiju.
<BR>&nbsp;&nbsp;&nbsp;&nbsp;&nbsp;Odrade uđe u radnu sobu i ugleda sto zatrpan stvarima koje je prema mišljenju njenih pomoćnica samo ona mogla da razreši.
<BR>&nbsp;&nbsp;&nbsp;&nbsp;&nbsp;Politika, priseti se, sedajući za sto i pripremajući se za obavljanje svojih dužnosti: Tam i Bel su je jasno čule pre neki dan, ali su imale tek maglovitu predstavu o tome šta će se od njih zatražiti da podrže. Bile su zabrinute i iz dana u dan sve smotrenije. Baš kakve i treba da budu.
<BR>&nbsp;&nbsp;&nbsp;&nbsp;&nbsp;Pade joj na um da u suštini svako pitanje sadrži elemente politike. Sa raspaljivanjem emocija političke snage su sve više izbijale u prvi plan. To je raskrinkavalo laž! One stare besmislice o 'razdvajanju crkve i države'. Ništa nije bilo prijemčivije za emocionalnu uspaljenost od crkve.
<BR>&nbsp;&nbsp;&nbsp;&nbsp;&nbsp;Nije ni čudo što nemamo poverenja u emocije.
<BR>&nbsp;&nbsp;&nbsp;&nbsp;&nbsp;Ne u sve emocije, naravno. Samo u one koje niste mogli izbeći u trenucima nužnosti: ljubavi, mržnje. Prepusti se maloj ljutnji, ponekad, ali je drži na kratkom povocu. Takvo je bilo verovanje Sestrinstva. Potpuna besmislica!
<BR>&nbsp;&nbsp;&nbsp;&nbsp;&nbsp;Tiraninova Zlatna staza dovela je dotle da se njihove greške više nisu mogle podnositi. Zlatna staza ostavila je Bene Geserit u trajno ustajaloj vodi. Niste mogli dvoriti beskonačnost!
<BR>&nbsp;&nbsp;&nbsp;&nbsp;&nbsp;Belina učestala pitanja nisu dobijala nikakav odgovor. "Šta je zapravo želeo da mi uradimo?" Na kakve postupke nas je naveo? (Kao što mi navodimo druge!)
<BR>&nbsp;&nbsp;&nbsp;&nbsp;&nbsp;Zašto tragati za značenjem tamo gde ga nema. Da li biste sledili stazu za koju znate da nikud ne vodi?
<BR>&nbsp;&nbsp;&nbsp;&nbsp;&nbsp;Zlatna staza! Trag postavljen u uobrazilji. Beskonačnost je nigde! A konačna svest je sputana. Na toj tački mentati su pronalazili promenjive projekcije, proizvodeći uvek više pitanja nego odgovora. Bio je to prazan gral onih koji su, noseva priljubljenih uz beskrajan krug tragali za 'jednim odgovorom za sve stvari'.
<BR>&nbsp;&nbsp;&nbsp;&nbsp;&nbsp;Traganje za vlastitom vrstom boga.
<BR>&nbsp;&nbsp;&nbsp;&nbsp;&nbsp;Utvrdila je da teško može da ih osuđuje. Svest bi ustuknula spram beskonačnosti. Praznina! Alhemičari svih vremena ličili su na klošare povijene nad svojim zavežljajima, trućajući: "Tu negde mora da postoji nekakav red. Ako nastavim, sigurno ću ga otkriti."
<BR>&nbsp;&nbsp;&nbsp;&nbsp;&nbsp;I sve vreme, jedini red bio je red koji su sami stvarali.
<BR>&nbsp;&nbsp;&nbsp;&nbsp;&nbsp;Ahhh, Tiranine, Ti, spadalo. Shvatio si to. Rekao si: 'Stvoriću za vas red koji ćete slediti. Ovo je staza. Vidite li je? Ne! Ne gledajte tamo. To je put Cara bez odeće (golotinja vidljiva samo deci i duševno obolelim). Usredsredite pažnju samo tamo gde vam je ja usmeravam. Ovo je moja Zlatna staza. Nije li joj ime lepo? Ono što je tamo jeste sve sada, i sve što će ikad biti."
<BR>&nbsp;&nbsp;&nbsp;&nbsp;&nbsp;Tiranine, bio si samo još jedan klovn. Usmerio si nas na put beskrajnog obnavljanja ćelija iz one izgubljene i samotne lopte zemaljskog praha iz naše zajedničke prošlosti.
<BR>&nbsp;&nbsp;&nbsp;&nbsp;&nbsp;Znao si da ljudska vaseljena nikada ne može biti više do li niz zajednica i da će nas slabšan lepak povezivati kada se Raštrkamo. Uobičajena tradicija rođenja toliko je daleko u našoj prošlosti da su predstave koje o njoj imaju potomci uglavnom iskrivljene. Časne majke poseduju to prvobitno iskustvo, ali nisu u stanju da ga nametnu nevoljnim ljudima. Shvataš li, Tiranine? Čule smo te: "Pistite ih neka dođu, tražeći to! Tada i samo tada..."
<BR>&nbsp;&nbsp;&nbsp;&nbsp;&nbsp;I zbog toga si nas sačuvao, ti atreidsko kopile! Zbog toga moram sada da se dam na posao.
<BR>&nbsp;&nbsp;&nbsp;&nbsp;&nbsp;Uprkos ugroženosti svog osećanja ljudskosti znala je da će morati da nastavi da uvodi sebe u puteve Uvaženih Naložnica. Moram da razmišljam onako kako one razmišljaju.
<BR>&nbsp;&nbsp;&nbsp;&nbsp;&nbsp;Problem progonitelja: grabljivica i plen su ga delili. Nije to baš ličilo na traženje igle u plastu sena. Više je to bilo pitanje praćenja traga po terenu po kome je bilo razbacano i poznato i nepoznato. Sposobnost obmanjivanja svojstvena Bene Geseritu jamčila je da će Uvaženim Naložnicama poznato pričiniti barem isto toliko teškoća koliko i nepoznato.
<BR>&nbsp;&nbsp;&nbsp;&nbsp;&nbsp;Šta su one nama učinile?
<BR>&nbsp;&nbsp;&nbsp;&nbsp;&nbsp;Međuplanetarne veze radile su u korist progonjenih. Milenijumima su bile sputane ekonomskim problemima. Nije ih naročito mnogo ni bilo, izuzev između važnih ličnosti i trgovaca. 'Važnih' se odnosilo na one na koje se uvek odnosilo: bogate, moćne, bankare, službenike, kurire. Vojna lica. 'Važno' je označavalo mnoge kategorije - pregovarače, zabavljače, medicinsko osoblje, kvalifikovane tehničare, špijune i ostale stučnjake. To, zapravo, nije bilo mnogo drugačije od vremena masona na staroj Zemlji. Razlika se uglavnom očitavala u brojevima, kakvoći i prefinjenosti. Nekima su, kao što je to uvek bio slučaj, granice bile prozirne.
<BR>&nbsp;&nbsp;&nbsp;&nbsp;&nbsp;Velika masa čovečanstva vezanog za planete govorila je o 'tišini svemira', što je značilo da nisu mogli da podnesu troškove putovanja ili komunikacija u tom prostoru. Većina ljudi znala je da su vesti koje su pristizale preko te barijere obezbeđivane zbog posebnog interesa. Uvek je bilo tako.
<BR>&nbsp;&nbsp;&nbsp;&nbsp;&nbsp;Na nekoj planeti zemljište i nužnost izbegavanja nagoveštaja radijacije diktirali su koji će komunikacioni sistemi biti upotrebljeni: cevi, kuriri, svetlosne linije, nervni jahači i mnoge permutacije. Tajnost i konspirativnost bili su važni, ne samo u vezama između planeta već i na njima.
<BR>&nbsp;&nbsp;&nbsp;&nbsp;&nbsp;Odrade je shvatala da bi Uvažene Naložnice mogle da prisluškuju takav sistem - ukoliko bi pronašle tačku ulaza. Progoniteljke su morale da počnu sa dešifrovanjem sistema, ali bi tada iskrsnulo pitanje: odakle potiče trag sa Kapitola?
<BR>&nbsp;&nbsp;&nbsp;&nbsp;&nbsp;Ne-brodovi koji se nisu mogli slediti, iksijanske mašine i Esnafovi navigatori - sve je to doprinosilo predstavi o bezdanom prostoru tišine između planeta koji nije važio samo za privilegovanu manjinu. Progoniteljkama se nije smela dati nikakva polazna tačka!
<BR>&nbsp;&nbsp;&nbsp;&nbsp;&nbsp;Iznenađenje se dogodilo neposredno pre pauze za ručak, kada je u radnu sobu Vrhovne majke stupila jedna postarija časna majka sa kažnjeničke planete Bene Geserita. Arhiva ju je identifikovala: Ime: Dortujla. Pre mnogo godina poslata na tešku robiju zbog neoprostivog prekršaja. Sećanje je svedočilo da je posredi bila neka vrsta ljubavnog slučaja. Odrade se nije raspitivala za pojedinosti. Neke od njih su ionako bile prikazane. (Ponovo Belondini prsti!) Emocionalni preokret u vreme Dortujlinog progonstva, primeti Odrade. Jalovi pokušaji ljubavnice da spreči razdvajanje.
<BR>&nbsp;&nbsp;&nbsp;&nbsp;&nbsp;Odrade se prisećala ogovaranja koje je pratilo Dortujlinu sramotu. 'Džesikin zločin!' Mnogi značajni podaci dopirali su preko tog ogovaranja. Gde je, do đavola, Dortujla bila postavljena? Nije važno. Nije važno u ovom trenutku. Važnije: Zbog čega je ovde? Zbog čega se odlučila na putovanje koje može progoniteljke da dovede do nas?
<BR>&nbsp;&nbsp;&nbsp;&nbsp;&nbsp;Odrade postavi to pitanje Stregi, kada ova najavi Dortujlin dolazak. Stregi nije znala. "Kaže da je ono što ima da saopšti samo za vaše uši, Vrhovna majko."
<BR>&nbsp;&nbsp;&nbsp;&nbsp;&nbsp;"Samo za moje uši?" Odrade se gotovo zakikota, imajući u vidu neprestano prisluškivanje (nadziranje beše bolji izraz) svakog njenog čina. "Ta Dortujla nije rekla zbog čega je ovde?"
<BR>&nbsp;&nbsp;&nbsp;&nbsp;&nbsp;"One koje su mi naložile da vas uznemirim, Vrhovna majko, rekle su da misle da bi trebalo da je primite."
<BR>&nbsp;&nbsp;&nbsp;&nbsp;&nbsp;Odrade napući usne. Činjenica da se prognana časna majka probila ovako daleko pobudila je njenu radoznalost. Neka uporna časna majka mogla je da pređe obične prepreke, ali ove prepreke nisu bile obične. Razlog Dortujlinog dolaska bio je već saopšten. Druge su je čule i prosledile ovamo. Bilo je očigledno da Dortujla nije posegla za lukavstvom Bene Geserita da bi ubedila svoje sestre. To bi izazvalo trenutan otpor. Nije bilo vremena za takve gluposti. Stoga se odlučila za naredbodavni lanac. Njen čin je govorio o brižljivoj proceni, što je samo po sebi već predstavljalo još jednu poruku u okviru poruke koju je donosila.
<BR>&nbsp;&nbsp;&nbsp;&nbsp;&nbsp;"Uvedi je."
<BR>&nbsp;&nbsp;&nbsp;&nbsp;&nbsp;Dortujla je tiho starila na svojoj zabitoj planeti. Godine su joj se otkrivale ponajviše u plitkim borama oko usta. Kapuljača njene odore zaklanjala joj je kosu, ali su oči koje su piljile ispod nje bile svetle i smotrene.
<BR>&nbsp;&nbsp;&nbsp;&nbsp;&nbsp;"Zbog čega si ovde?" Odradin ton je poručivao: "Teško tebi ako ne donosiš nešto važno."
<BR>&nbsp;&nbsp;&nbsp;&nbsp;&nbsp;Dortujlina priča bila je dovoljno iskrena. Ona i još tri časne majke razgovarale su sa skupinom futara iz Raštrkavanja. Pronašli su Dortujlino stanište i tražili da pošalju poruku na Kapitol. Dortujla je, kako reče, filtrirala zahtev kroz čulo istine, podsećajući Vrhovnu majku da čak i u zabitima može da se ispili poneki talenat. Procenivši da je poruka istinita, a uz saglasnost svojih sestara, Dortujla je hitro delovala vodeći računa i o predostrožnostima.
<BR>&nbsp;&nbsp;&nbsp;&nbsp;&nbsp;"Sve to zahvaljujući brzini našeg vlastitog ne-broda", kako se izrazila. Prema njenim rečima brod je bio mali, krijumčarskog tipa. "Jedna osoba može da upravlja njim."
<BR>&nbsp;&nbsp;&nbsp;&nbsp;&nbsp;Srž poruke bila je zaprepašćujuća. Futari su želeli da se združe sa časnim majkama protiv Uvaženih Naložnica. Kakvim su snagama ovi futari raspolagali bilo je teško prosuditi, rekla je Dortujla.
<BR>&nbsp;&nbsp;&nbsp;&nbsp;&nbsp;"Odbili su da mi to kažu kada sam ih zapitala."
<BR>&nbsp;&nbsp;&nbsp;&nbsp;&nbsp;Odrade je čula mnoge priče o futarima. Ubice Uvaženih Naložnica? Bilo je razloga da se veruje u to, ali ponašanje futara izazivalo je zabunu, posebno imajući u vidu izveštaje sa Gamua.
<BR>&nbsp;&nbsp;&nbsp;&nbsp;&nbsp;"Koliko ih je bilo u toj skupini?"
<BR>&nbsp;&nbsp;&nbsp;&nbsp;&nbsp;"Šesnaest futara i četiri dresera. Tako oni sebe nazivaju: dreseri. Još vele da Uvažene Naložnice poseduju opasno oružje, koje mogu samo jednom da upotrebe."
<BR>&nbsp;&nbsp;&nbsp;&nbsp;&nbsp;"Pominješ samo futare. Ko su ti dreseri? I kakvo je to tajno oružje?"
<BR>&nbsp;&nbsp;&nbsp;&nbsp;&nbsp;"Uzdržala sam se da ih ne spomenem. Izgledaju kao ljudska bića, unutar opsega promenjivih formi zapaženih u Raštrkavanju: tri muškarca i jedna žena. Što se oružja tiče, nisu hteli ništa više da kažu."
<BR>&nbsp;&nbsp;&nbsp;&nbsp;&nbsp;"Izgledaju kao ljudska bića?"
<BR>&nbsp;&nbsp;&nbsp;&nbsp;&nbsp;"Upravo tako, Vrhovna majko. Isprva sam imala čudan utisak da su Liceigrači. Nijedan od kriterijuma nije se, međutim, dao primeniti. Feromoni negativni, gestovi, izrazi - sve negativno."
<BR>&nbsp;&nbsp;&nbsp;&nbsp;&nbsp;"Samo taj prvi utisak?"
<BR>&nbsp;&nbsp;&nbsp;&nbsp;&nbsp;"Ne mogu to da objasnim."
<BR>&nbsp;&nbsp;&nbsp;&nbsp;&nbsp;"A kakvi su futari?"
<BR>&nbsp;&nbsp;&nbsp;&nbsp;&nbsp;"Odgovaraju opisima. Ljudska bića po spoljašnjem izgledu, ali nabijena svirepošću. Poreklom od porodice mačaka, rekla bih."
<BR>&nbsp;&nbsp;&nbsp;&nbsp;&nbsp;"To i drugi kažu."
<BR>&nbsp;&nbsp;&nbsp;&nbsp;&nbsp;"Govore, no to je nekakav uprošćeni galah. Reč praska. 'Kada jedem?' 'Ti krasna gospa.' 'Hoću češeš glavu.' 'Sedi ovde?' Čini se da smesta reaguju na naredbe dresera, ali ih se ne boje. Stekla sam utisak da između futara i dresera vlada uzajamno poštovanje i dopadanje."
<BR>&nbsp;&nbsp;&nbsp;&nbsp;&nbsp;"Kako si, s obzirom na svest o opasnosti, došla na ideju da je ovo što si mi upravo ispričala toliko važno da treba odmah da mi saopštiš?"
<BR>&nbsp;&nbsp;&nbsp;&nbsp;&nbsp;"To su ljudi iz Raštrkavanja. Njihova ponuda savezništva omogućila bi zalazak na mesta odakle potiču Uvažene Naložnice." "Raspitala si se, dakako, o njima. Kao i o uslovima u Raštrkavanju."
<BR>&nbsp;&nbsp;&nbsp;&nbsp;&nbsp;"Nije bilo nikakvog odgovora."
<BR>&nbsp;&nbsp;&nbsp;&nbsp;&nbsp;Jedna činjenica nije bila sporna. Niste se mogli rugati ovoj prognanoj sestri, bez obzira koliko se oblaka nadvijalo nad njenom prošlošću. Nametala su se mnoga pitanja. Odrade ih je postavljala pomno razmišljajući o odgovorima, posmatrajući ta staračka usta nalik na uvenulu raspuklu voćku purpurne i tamnoružičaste boje.
<BR>&nbsp;&nbsp;&nbsp;&nbsp;&nbsp;Nešto u Dortujlinoj uslužnosti, a možda i duge godine pokajništva, donekle ju je smekšalo, ali je tvrdo jezgro Bene Geserita ostalo netaknuto. Govorila je sa prirodnom kolebljivošću. Kretnje su joj bile blage i gipke. Gledala je Odrade sa umilnošću. (Postojao je greh koji su njene sestre osudile: cinizam Bene Geserita vrebao je iz prikrajka.)
<BR>&nbsp;&nbsp;&nbsp;&nbsp;&nbsp;Dortujla je nesumnjivo probudila Odradino zanimanje. Obraćala joj se kao sestra sestri, a u pozadini njenih reči počivala je snažna i staložena svest. Svest očvrsla u nevolji i tokom godina provedenih u izgnanstvu. Sada je činila ono što je mogla da bi okajala greh svoje mladosti. Nije bilo ni nagoveštaja da želi da se prikaže kao oportunista, čak ni u tekućim poslovima. Njena pobuda bila je ogoljena do srži. Neka se zna da je do krajnjih granica posedovala svest o nužnostima. Uvažavala je odluke Vrhovne majke i njenu obazrivost u pogledu opasnosti posete, ali je i dalje osećala 'da treba da čuje taj podatak'.
<BR>&nbsp;&nbsp;&nbsp;&nbsp;&nbsp;"Ubeđena sam da to nije klopka."
<BR>&nbsp;&nbsp;&nbsp;&nbsp;&nbsp;Dortujlino ponašanje bilo je besprekorno. Direktan pogled, oči i lice u stavu ispravne pribranosti, ali bez ijednog pokušaja prikrivanja. Jedna sestra mogla je kroz tu masku da pročita pravilan pristup. Dortujla je delala iz osećanja vanredne hitnosti. Jednom je ispala budala, ali više to nije bila.
<BR>&nbsp;&nbsp;&nbsp;&nbsp;&nbsp;Kako se zvala njena kažnjenička planeta?
<BR>&nbsp;&nbsp;&nbsp;&nbsp;&nbsp;Projektor na radnom stolu smesta dade odgovor: Buzel.
<BR>&nbsp;&nbsp;&nbsp;&nbsp;&nbsp;Ovo ime takođe izazva Odradinu radoznalost. Buzel! Prsti joj zaigraše na dirkama konzole, potvrdivši sećanja. Buzel: pretežno okean. Hladno. Veoma hladno. Hridovita ostrva od kojih nijedno nije bilo veće od prostranog ne-broda. U predstavama Bene Geserita Buzel je davno postao sinonim kazne. Pretnja: "Obazrivo, devojko ili češ biti poslata na Buzel." Odrade se zatim priseti još jednog ključnog podatka: sukamenja. Buzel je bio mesto gde su one naturalizovale jednonožnu morsku životinju, čolistera, čija su morskom vodom nagrižena peraja proizvodila veličanstvene tumore, a oni neke od najcenjenijih dragulja u čitavoj vaseljeni.
<BR>&nbsp;&nbsp;&nbsp;&nbsp;&nbsp;Sukamenje.
<BR>&nbsp;&nbsp;&nbsp;&nbsp;&nbsp;Dortujla je nosila jedan od tih ukrasa tek jedva vidljiv iznad nabora svoje ogrlice. Svetlost radne sobe mu je podarila elegantnu mešavinu dubokosjajne, zeleno morske i slezove boje. Bio je krupniji od očne jabučice, blistajući kao simbol bogatstva. Verovatno je da su pridavali mali značaj takvim ukrasima na Buzelu. Skupljali su ih na plažama.
<BR>&nbsp;&nbsp;&nbsp;&nbsp;&nbsp;Sukamenje. To nije bilo bez značaja. Prema zamisli Bene Geserita, Dortujla je često imala posla sa krijumčarima. (O tome je svedočila činjenica da je posedovala taj ne-brod). Ova pretpostavka, međutim, zahtevala je obazrivost. Bez obzira na razgovor u duhu sestra-sestri, njegovi učesnici su ipak bili Vrhovna majka i časna majka sa kažnjeničke planete.
<BR>&nbsp;&nbsp;&nbsp;&nbsp;&nbsp;Krijumčarenje. Vrhunski zločin za Uvažene Naložnice i one koji nisu mogli da se suoče sa činjenicom neprimenjivih zakona. Otkriće svemirskih prečica nije ništa promenilo za krijumčare, sem što je olakšalo manje upade. Sićušni ne-brodovi! Koliko mali ne-brod ste mogli da napravite? Pukotina u Odradinom znanju. Arhiva je odmah popuni: "Prečnika od sto četrdeset metara."
<BR>&nbsp;&nbsp;&nbsp;&nbsp;&nbsp;Dovoljno malo, ako je tako. Sukamenje je predstavljalo tovar prirodne privlačnosti. Svemirska prečica - kritična ekonomska prepreka: koliko je dragocen teret u poređenju sa veličinom i masom? Mogli ste da provedete mnogo svetlosnih godina, prevozeći kabastu robu. Sukamenje - pravi magnet za krijumčare. Jednako je bilo zanimljivo i Uvaženim Naložnicama. Prosta ekonomija? Uvek veliko tržište. Privlačno krijumčarima koliko i melanž, sada kada je Esnaf toliko oskudevao u njemu. Esnaf je oduvek gomilao začin u razbacanim skladištima i (nesumnjivo) mnogim skrivenim rezervoarima.
<BR>&nbsp;&nbsp;&nbsp;&nbsp;&nbsp;Oni misle da mogu da kupe imunitet od Uvaženih Naložnica! No to je pružalo nešto što je, prema njenom osećanju, moglo da se pretvori u preimućstvo. U svom divljem besu Uvažene Naložnice su uništile Dinu, jedini - znani prirodni izvor melanža. I dalje ne razmišljajući o posledicama (čudno je to) likvidirale su Tleilakse čiji su akslotl-tankovi natapali staro carstvo začinom.
<BR>&nbsp;&nbsp;&nbsp;&nbsp;&nbsp;Mi posedujemo bića koja su sposobna da ponovo stvore Dinu. Moguće je, takođe, da imamo jedinog živog gospodara Tleilaksa. A zaključan u Skitalovoj svesti - način da se akslotl-tankovi pretvore u melanžijski rog izobilja. Ako uspemo da to iskamčimo od njega.
<BR>&nbsp;&nbsp;&nbsp;&nbsp;&nbsp;Dortujla je predstavljala neposredan problem. Ova žena je saopštila svoje ideje u tako sažetom obliku da joj je to služilo na čast. Dreseri i njihovi futari, kako reče, uznemireni su nečim što nisu bili spremni da obelodane. Dortujla je postupila mudro što nije upotrebila sredstva ubeđivanja svojstvena Bene Geseritu. Nije se moglo naslutiti kako bi ljudi iz Raštrkavanja reagovali. Šta ih je to mučilo?
<BR>&nbsp;&nbsp;&nbsp;&nbsp;&nbsp;"Neka opasnost koja se ne zove Uvažene Naložnice", primetila je Dortujla. Nije se usuđivala da to predstavi drugačije no kao mogućnost koju bi valjalo razmotriti.
<BR>&nbsp;&nbsp;&nbsp;&nbsp;&nbsp;"Bitna stvar je u tome što su rekli da žele savez", reče Odrade.
<BR>&nbsp;&nbsp;&nbsp;&nbsp;&nbsp;"Zajednički uzrok za zajednički problem", kako su se oni izrazili. Uprkos čulu istine, Dortujla je savetovala samo brižljivu proveru ponude.
<BR>&nbsp;&nbsp;&nbsp;&nbsp;&nbsp;Zašto su uopšte došli na Buzel? Zbog toga što su Uvažene Naložnice promašile Buzel ili procenile da je beznačajan u njihovoj jarosnoj čistki?
<BR>&nbsp;&nbsp;&nbsp;&nbsp;&nbsp;"Nije verovatno", rekla je Dortujla.
<BR>&nbsp;&nbsp;&nbsp;&nbsp;&nbsp;Odrade se slagala. Dortujla je, bez obzira na zabačenost mesta sa koga je dolazila, sada posedovala značajnu imovinu i, što je još važnije, bila je časna majka sa ne-brodom koji ju je doveo do Vrhovne majke. Znala je položaj Kapitola. Beskorisno za progoniteljke, dakako. One su bile svesne da bi se jedna časna majka pre ubila no što bi odala tajnu.
<BR>&nbsp;&nbsp;&nbsp;&nbsp;&nbsp;Problemi su rađali probleme. Valjalo je u izvesnoj meri prvo pristupiti sestrinskom deljenju. Dortujla je bila sigurna da je ispravno protumačila pobude Vrhovne majke. Odrade stoga premesti težište razgovora na lične stvari.
<BR>&nbsp;&nbsp;&nbsp;&nbsp;&nbsp;Časne majke na osamljenim mestima bile su sklone onom što su sestre nazivale 'drugim zanimanjima'. U jedno ranije doba to su zvali hobijima, ali pažnja koja se posvećivala zanimanjima često je dostizala krajnje granice. Odrade je smatrala većinu zanimanja dosadnim, ali joj se učinilo značajnim što Dortujla svoje naziva hobijem. Skupljala je novčiće, zar ne?
<BR>&nbsp;&nbsp;&nbsp;&nbsp;&nbsp;"Koju vrstu?"
<BR>&nbsp;&nbsp;&nbsp;&nbsp;&nbsp;"Imam dva stara grčka u srebru i savršen zlatni obol."
<BR>&nbsp;&nbsp;&nbsp;&nbsp;&nbsp;"Pravi?"
<BR>&nbsp;&nbsp;&nbsp;&nbsp;&nbsp;"Pravi su." To je značilo da je izvršila pretragu u Drugim sećanjima da bi utvrdila njihovu autentičnost. Očaravajuće. Vežbala je svoje sposobnosti, jačajući ih čak i u svom hobiju. Unutrašnja istorija i spoljašnjost su se podudarili.
<BR>&nbsp;&nbsp;&nbsp;&nbsp;&nbsp;"Sve je to veoma zanimljivo, Vrhovna majko", reče Dortujla na kraju. "Cenim vaše uveravanje da smo još sestre i nalazim da je vaše zanimanje za drevne umetničke slike hobi sličan mom. Ali obe znamo zbog čega sam rizikovala da dođem ovamo."
<BR>&nbsp;&nbsp;&nbsp;&nbsp;&nbsp;"Krijumčari."
<BR>&nbsp;&nbsp;&nbsp;&nbsp;&nbsp;"Naravno. Uvažene Naložnice nisu mogle da previde moje prisustvo na Buzelu. Krijumčari će uvek prodati podatak onom ko nudi visoku cenu. Moramo pretpostaviti da su izvukle korist iz značajnog saznanja o Buzelu, imajući u vidu sukamenje i tamo nastanjenu časnu majku sa čuvarima. Ne smemo, takođe, zaboraviti da su me dreseri pronašli."
<BR>&nbsp;&nbsp;&nbsp;&nbsp;&nbsp;Prokletstvo! pomisli Odrade. Dortujla je tip savetnice kakvu bih želela da imam pored sebe. Pitam se koliko još takvog zakopanog blaga leži tamo, skrivenog zbog opakih pobuda? Zašto tako često gubimo najtalentovanije među nama? To je prastara slabost koju Sestrinstvo nije iskorenilo.
<BR>&nbsp;&nbsp;&nbsp;&nbsp;&nbsp;"Mislim da smo naučile nešto važno o Uvaženim Naložnicama," reče Dortujla.
<BR>&nbsp;&nbsp;&nbsp;&nbsp;&nbsp;Nije bilo potrebno da joj klimne u znak saglasnosti. To je i bila srž razloga koji je Dortujlu doveo na Kapitol. Divlje progoniteljke nagrnule su u staro carstvo ubijajući i spaljujući svuda gde bi posumnjale na prisustvo utvrđenja Bene Geserita. Ali progoniteljke nisu dirnule Buzel, premda im je njegov položaj morao biti poznat.
<BR>&nbsp;&nbsp;&nbsp;&nbsp;&nbsp;"Zašto?" upita Odrade, oglašavajući ono što joj je bilo na umu.
<BR>&nbsp;&nbsp;&nbsp;&nbsp;&nbsp;"Nikada ne valja naneti štetu vlastitom gnezdu", odgovori Dortujla.
<BR>&nbsp;&nbsp;&nbsp;&nbsp;&nbsp;"Misliš da su već na Buzelu?"
<BR>&nbsp;&nbsp;&nbsp;&nbsp;&nbsp;"Još ne."
<BR>&nbsp;&nbsp;&nbsp;&nbsp;&nbsp;"Ali veruješ da je Buzel mesto koje žele?"
<BR>&nbsp;&nbsp;&nbsp;&nbsp;&nbsp;"Prva projekcija."
<BR>&nbsp;&nbsp;&nbsp;&nbsp;&nbsp;Odrade je naprosto zurila u nju. Tako znači, Dortujla je imala još jedan hobi! Prekopavala je Druga sećanja, oživljavajući i usavršavajući tamo uskladištene talente. Ko bi je mogao okriviti zbog toga? Izvesno je da je vreme na Buzelu sporo proticalo.
<BR>&nbsp;&nbsp;&nbsp;&nbsp;&nbsp;"Mentatska sumacija", primeti Odrade sa prizvukom optužbe u glasu.
<BR>&nbsp;&nbsp;&nbsp;&nbsp;&nbsp;"Da, Vrhovna majko". Vrlo krotko. Važilo je pravilo da je časnim majkama dozvoljeno da na taj način kopaju po Drugim sećanjima; ali samo uz dozvolu Kapitola, a i tada jedino pod rukovodstvom i uz podršku sestara-drugarica. Dortujla je, dakle, ostala buntovnica. Sledila je sopstvene želje, onako kako je to činila sa zabranjenim ljubavnikom. Dobro! Bene Geseritu su bili potrebni i takvi buntovnici.
<BR>&nbsp;&nbsp;&nbsp;&nbsp;&nbsp;"Žele da Buzel ostane neoštećen", nastavi Dortujla.
<BR>&nbsp;&nbsp;&nbsp;&nbsp;&nbsp;"Vodeni svet?"
<BR>&nbsp;&nbsp;&nbsp;&nbsp;&nbsp;"Predstavljaće pogodno mesto za sluge-amfibije. Ne futare i dresere. Proučila sam ih pažljivo."
<BR>&nbsp;&nbsp;&nbsp;&nbsp;&nbsp;Očigledno da su Uvažene Naložnice imale plan da možda na Buzel ubace sluge-amfibije koji bi žnjeli sukamenje. Znanje koje je proizvelo futare moglo je da stvori i mnoge druge oblike svesnog života.
<BR>&nbsp;&nbsp;&nbsp;&nbsp;&nbsp;"Robovi, opasna neravnoteža", primeti Odrade.
<BR>&nbsp;&nbsp;&nbsp;&nbsp;&nbsp;Dortujla u tom trenutku ispolji prvu snažnu emociju, duboku odbojnost koja joj razvuče usta u stisnutu crtu.
<BR>&nbsp;&nbsp;&nbsp;&nbsp;&nbsp;Bio je to obrazac koji je Sestrinstvo odavno poznavalo: neminovan nedostatak robovanja i kmetstva. Stvarali ste rezervoar mržnje. Nepomirljive neprijatelje. Ako već nije bilo nade da istrebite sve svoje neprijatelje, bolje je bilo da se i ne upuštate u to. Suspregnite svoje pokušaje pouzdanom svesnošću da će ugnjetavanje učiniti vaše neprijatelje snažnim. Ugnjetavani će dočekati svoj dan, a na takav dan neka je ugnjetaču bog na pomoći. Bio je to uvek mač sa dve oštrice. Ugnjetavani su uvek učili od ugnjetača i ugledali se na njih. Kada bi se sto okrenuo, postavljala se pozornica za još jedan krug osvete i nasilja - samo u izmenjenim ulogama. I tako uz stalne izmene ad nauseam.
<BR>&nbsp;&nbsp;&nbsp;&nbsp;&nbsp;"Zar nikad neće sazreti?" upita Odrade.
<BR>&nbsp;&nbsp;&nbsp;&nbsp;&nbsp;Dortujla je imala odgovor, ali smesta iznese jedan predlog. "Moram da se vratim na Buzel."
<BR>&nbsp;&nbsp;&nbsp;&nbsp;&nbsp;Odrade se zamisli nad ovim predlogom. Izgnana časna majka je još jedanput bila ispred Vrhovne majke. Ma koliko neprijatna ta odluka bila, obe su znale da im je to najbolji potez. Futari i dreseri će se vratiti. Što je još važnije, s obzirom na to da su Uvažene Naložnice želele tu planetu, veliki su bili izgledi da su posetioci iz Raštrkavanja bili primećeni. Uvažene Naložnice će morati da povuku neki potez a taj potez je mogao puno da otkrije o njima.
<BR>&nbsp;&nbsp;&nbsp;&nbsp;&nbsp;"One, svakako, misle da je Buzel klopka", primeti Odrade.
<BR>&nbsp;&nbsp;&nbsp;&nbsp;&nbsp;"Mogu da obznanim da su me moje sestre prognale", saglasi se Dortujla. "To se da proveriti."
<BR>&nbsp;&nbsp;&nbsp;&nbsp;&nbsp;"Da upotrebiš sebe kao mamac?"
<BR>&nbsp;&nbsp;&nbsp;&nbsp;&nbsp;"Vrhovna majko - a šta ako one dođu u iskušenje da pregovaraju?"
<BR>&nbsp;&nbsp;&nbsp;&nbsp;&nbsp;"Sa nama?" Kakva zasenjujuća ideja!
<BR>&nbsp;&nbsp;&nbsp;&nbsp;&nbsp;"Znam da nam njihova istorija ne daje za pravo da verujemo da su razborite pregovaračice, pa ipak... "
<BR>&nbsp;&nbsp;&nbsp;&nbsp;&nbsp;"Sjajno! Hajde da to učinimo još zamamnijim. Recimo da sam ubeđena da moram da im dođem na noge sa predlogom o potčinjavanju Bene Geserita."
<BR>&nbsp;&nbsp;&nbsp;&nbsp;&nbsp;"Vrhovna majko!"
<BR>&nbsp;&nbsp;&nbsp;&nbsp;&nbsp;"Nemam nameru da se predam. Ali koji bi bolji način bio da ih navedemo da govore?"
<BR>&nbsp;&nbsp;&nbsp;&nbsp;&nbsp;"Buzel nije pogodno mesto za susret. Naša sredstva tamo su vrlo ograničena."
<BR>&nbsp;&nbsp;&nbsp;&nbsp;&nbsp;"Njihove snage koncentrisane su na Raskršću. Ako predlože Raskršće kao mesto susreta, da li možeš da udesiš da izgleda kao da si na to nagovorena?"
<BR>&nbsp;&nbsp;&nbsp;&nbsp;&nbsp;"To bi zahtevalo brižljivo planiranje, Vrhovna majko."
<BR>&nbsp;&nbsp;&nbsp;&nbsp;&nbsp;"Oh, veoma brižljivo." Odradini prsti zaigraše po dirkama konzole. "Da, večeras," odgovori ona na ispisano pitanje, a onda se obrati Dortujli preko pretrpanog radnog stola: "Želim da se pre no što se vratiš susretneš sa mojim Savetom i ostalima. Izdaćemo ti podrobna uputstva, ali ti dajem reč da ćeš imati odrešene ruke u izvršavanju zadatka. Važno je da ih navedeš na sastanak na Raskršću... i nadam se da znaš koliko mi je mrsko što te koristimo kao mamac."
<BR>&nbsp;&nbsp;&nbsp;&nbsp;&nbsp;Budući da je Dortujla duboko utonula u misli i nije odgovarala, Odrade zaključi: "Možda će one prenebregnuti našu uvertiru i zbrisati te. Pa ipak, ti si najbolji mamac koji imamo."
<BR>&nbsp;&nbsp;&nbsp;&nbsp;&nbsp;Dortujla pokaza da još ima smisla za humor. "Ne dopada mi se naročito pomisao da ću se baš ja koprcati na udici, Vrhovna majko. Molim vas da čvrsto prigrabite pecaljku." Ustala je i spustila brižan pogled na posao koji je čekao na Odradinom stolu, rekavši: "Ima toliko toga što morate da uradite, a bojim se da sam vas dobrano zadržala baš u vreme ručka."
<BR>&nbsp;&nbsp;&nbsp;&nbsp;&nbsp;"Obedovaćemo ovde zajedno, sestro. U ovom času, ti si mi važnija od svega drugog."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
