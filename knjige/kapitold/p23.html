<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Vreme se ne broji. Treba samo gledati ukrug i to postaje očigledno.
<BR>
<BR>&nbsp;&nbsp;&nbsp;&nbsp;&nbsp;Leto II (Tiranin)
<BR>
<BR>&nbsp;&nbsp;&nbsp;&nbsp;&nbsp;"Pogledaj! Pogledaj na šta smo spali!" zapomagao je rabin. Sedeo je skrštenih nogu na studenom, udubljenom podu sa šalom navučenim preko glave koji mu je bezmalo pokrivao čitavo lice.
<BR>&nbsp;&nbsp;&nbsp;&nbsp;&nbsp;Prostorija oko njega bila je tamna i treperava od zvukova neke mašinerije koji su doprinosili da se oseća slabim. Kada bi samo ti zvuci prestali.
<BR>&nbsp;&nbsp;&nbsp;&nbsp;&nbsp;Rebeka je stajala ispred njega sa rukama na bokovima i s izrazom umorne osujećenosti na licu.
<BR>&nbsp;&nbsp;&nbsp;&nbsp;&nbsp;"Nemoj samo tako da stojiš!" zapovedi joj rabin. Piljio je u nju ispod šala.
<BR>&nbsp;&nbsp;&nbsp;&nbsp;&nbsp;"Ako vi očajavate, nismo li onda izgubljeni?" uzvrati mu ona.
<BR>&nbsp;&nbsp;&nbsp;&nbsp;&nbsp;Zvuk njenog glasa razdraživao ga je. Bilo mu je potrebno nekoliko časaka da odagna to neželjeno osećanje.
<BR>&nbsp;&nbsp;&nbsp;&nbsp;&nbsp;Usuđuje se da mi deli savete? Zar i mudriji ljudi nisu govorili da znanje može da dođe i od korova? Potresao ga je dubok, drhtav uzdah i on smače šal na ramena. Rebeka mu spremno pomože da se pridigne.
<BR>&nbsp;&nbsp;&nbsp;&nbsp;&nbsp;"Ne-prostorija", promrmlja rabin. "Ovde se krijemo od..." Pogled mu je pretraživao mračnu tavanicu. "Bolje da ostane neizgovoreno, čak i ovde."
<BR>&nbsp;&nbsp;&nbsp;&nbsp;&nbsp;"Skrivamo se od neizustivog", reče Rebeka.
<BR>&nbsp;&nbsp;&nbsp;&nbsp;&nbsp;"Vrata se ne mogu otvoriti čak ni za Pashu", složi se on. "Kako će stranac ući?"
<BR>&nbsp;&nbsp;&nbsp;&nbsp;&nbsp;"Neki stranci koje ne želimo", reče ona.
<BR>&nbsp;&nbsp;&nbsp;&nbsp;&nbsp;"Rebeka." Pognuo je glavu. "Ti si više od iskušenja i problema. Ova mala ćelija Tajnog Izraela pruža ti utočište samo zato što shvatamo da..."
<BR>&nbsp;&nbsp;&nbsp;&nbsp;&nbsp;"Dosta s tim! Ništa ne shvatate od onoga što mi se dogodilo. Moj problem?" Nagnula mu se bliže. "On se sastoji u tome da ostanem ljudsko biće dok sam u vezi sa svim tim prošlim životima."
<BR>&nbsp;&nbsp;&nbsp;&nbsp;&nbsp;Rabin iznenađeno ustuknu.
<BR>&nbsp;&nbsp;&nbsp;&nbsp;&nbsp;"Ti, dakle, nisi više jedna od nas? Jesi li onda Bene Geserit?"
<BR>&nbsp;&nbsp;&nbsp;&nbsp;&nbsp;"Saznaćeš kada postanem Bene Geserit. Videćeš me kako gledam u sebe onako kako gledam u tebe."
<BR>&nbsp;&nbsp;&nbsp;&nbsp;&nbsp;Veđe mu se poviše u ogorčeno mrštenje. "Šta to govoriš?"
<BR>&nbsp;&nbsp;&nbsp;&nbsp;&nbsp;"U šta ogledalo gleda, rabine?"
<BR>&nbsp;&nbsp;&nbsp;&nbsp;&nbsp;"Hmmm! Sada još i zagonetke." No, blagi osmeh zatitra mu u uglovima usana. Izraz odlučnosti vrati se njegove oči. On se obazre po sobi. Ovde ih je bilo osmoro - više no što je prostorija dozvoljavala. Ne-prostorija. Mukotrpno su je napravili od prokrijumčarenih delova i komada. Bila je tako mala - dugačka dvanaest i po metara. Lično ju je izmerio. Oblikom slična drvenom buretu položenom na bok. Ovalna u poprečnom preseku i sa poluloptastim zatvaračima na krajevima. Tavanica nije bila viša od jednog metra iznad njegove glave. Najširi deo, ovde u središtu, iznosio je svega pet metara, ali je zakrivljenost poda i tavanice činila da izgleda još uža. Suva hrana i iznova prerađivana voda. Tako je izgledalo mesto u kome je valjalo poživeti ko zna koliko dugo? Možda čitavu standardnu godinu - ukoliko ne budu otkriveni. Nije imao poverenja u bezbednost ovog sredstva. Ti nastrani zvuci one mašinerije.
<BR>&nbsp;&nbsp;&nbsp;&nbsp;&nbsp;Dan je već poodmakao kada su se uvukli u ovu rupu. Sada je ovde, za svaku sigurnost, vladala tama. A gde su bili ostali pripadnici njegovog naroda? Umakli u bilo kakvo sklonište koje su mogli da pronađu, pozivajući se na stara dugovanja i časna obećanja za usluge u prošlosti. Neki će preživeti. Možda su imali veće šanse da prežive od ove skupine ovde.
<BR>&nbsp;&nbsp;&nbsp;&nbsp;&nbsp;Ulaz u ne-prostoriju ležao je skriven ispod rupe za pepeo uz koju se uzdizao jedan usamljeni dimnjak. Pojačani metal dimnjaka sadržavao je niti ridulijanskog kristala koje su prenosile sliku spoljašnje scene ovamo dole. Pepeo! Prostorija je još mirisala na spaljene stvari i već je počinjala da poprima smrad odvodnog kanala od male komore za preradu vode. Kakav eufemizam za klozet!
<BR>&nbsp;&nbsp;&nbsp;&nbsp;&nbsp;Neko priđe rabinu s leđa. "Potera odlazi. Sreća da smo bili upozoreni na vreme."
<BR>&nbsp;&nbsp;&nbsp;&nbsp;&nbsp;Bio je to Džošua, onaj koji je sagradio ovu prostoriju. Onizak, vitak čovek oštrog trouglastog lica koje se sužavalo u tanku bradu. Tamna kosa padala mu je na široko čelo. Imao je razmaknuto postavljene smeđe oči koje su gledale na ovaj svet sa promišljenošću u koju rabin nije imao poverenja. Izgleda suviše mlad da bi znao toliko mnogo o ovim stvarima.
<BR>&nbsp;&nbsp;&nbsp;&nbsp;&nbsp;"Znači, odlaze", reče rabin. "Vratiće se. Tada nas nećeš smatrati srećnim."
<BR>&nbsp;&nbsp;&nbsp;&nbsp;&nbsp;"Nikada neće pogoditi da se krijemo tako blizu farme", reče Rebeka. "Potere uglavnom pljačkaju."
<BR>&nbsp;&nbsp;&nbsp;&nbsp;&nbsp;"Počujte samo jednu Bene Geserit", uzviknu rabin.
<BR>&nbsp;&nbsp;&nbsp;&nbsp;&nbsp;"Rabine." Kakav samo detinji zvuk u Džošuinom glasu! "Nisam li vas toliko mnogo puta čuo kako govorite da su blagosloveni oni koji kriju mane drugih čak i od sebe samih?"
<BR>&nbsp;&nbsp;&nbsp;&nbsp;&nbsp;"Sada je svako učitelj!" huknu rabin. "Ko nam može reći šta će se sledeće desiti?"
<BR>&nbsp;&nbsp;&nbsp;&nbsp;&nbsp;Morao je ipak, da prizna istinitost Džošuinih reči. Muči me beda našeg bekstva. Naša mala dijaspora. Ali mi se ne raštrkavamo iz Vavilona. Krijemo se u... ciklonskom skloništu!
<BR>&nbsp;&nbsp;&nbsp;&nbsp;&nbsp;Ova misao ga nekako smiri. Cikloni prolaze.
<BR>&nbsp;&nbsp;&nbsp;&nbsp;&nbsp;"Ko je zadužen za hranu?" upita on. "Moramo da je štedimo od samog početka."
<BR>&nbsp;&nbsp;&nbsp;&nbsp;&nbsp;Rebeka odahnu. Rabin je bio najgori u svom neobuzdanom osciliranju - suviše emocionalan ili suviše intelektualan. Trenutno je ovladao sobom. Sledeća faza mu je intelektualna. To se, takođe, mora obeshrabriti. Svest Bene Geserita omogućila joj je novi uvid u ljude oko sebe. Naša jevrejska sumnjičavost. Ugledajte se na intelektualce.
<BR>&nbsp;&nbsp;&nbsp;&nbsp;&nbsp;Bila je to nastrana misao barem sa stanovišta Bene Geserita. Manjkavosti svakog ko je polagao značajne nade u intelektualna dostignuća bile su velike. Nije mogla da porekne sva ona svedočanstva lampadaške horde. Govornik joj je uvek mahao tim ispred nosa kad god bi se kolebala.
<BR>&nbsp;&nbsp;&nbsp;&nbsp;&nbsp;Rebeka je gotovo počela da uživa u praćenju slika sećanja dok je razmišljala o njima. Poznavanje ranijih vremena primoravalo ju je da poriče svoja ranija vremena. Od nje je zahtevano da veruje u toliko stvari za koje je znala da su besmislene. Mitovi i himere - impulsi krajnje detinjastog ponašanja.
<BR>&nbsp;&nbsp;&nbsp;&nbsp;&nbsp;"Trebalo bi da naši bogovi sazrevaju naporedo sa našim sazrevanjem."
<BR>&nbsp;&nbsp;&nbsp;&nbsp;&nbsp;Rebeka zauzda osmeh. Govornik joj je to često činio - blago gurkanje u rebra od strane nekog ko je znao da ćeš to umeti da ceniš. Džošua se vratio svojim instrumentima. Videla je da je neko pregledao katalog prehrambenih zaliha. Rabin je sve ovo posmatrao sa uobičajenom napetošću. Ostali su se uvukli u ćebad i sada su spavali na remenim krevetima u zamračenim ćoškovima prostorije. Videvši ih sve skupa, Rebeka postade svesna svoje uloge. Da nas sačuvam od dosade.
<BR>&nbsp;&nbsp;&nbsp;&nbsp;&nbsp;"Kako bi bilo da probaš sa igrama gospodara?"
<BR>&nbsp;&nbsp;&nbsp;&nbsp;&nbsp;Ako nemaš ništa bolje da predložiš, ne pokušavaj da mi govoriš o mom narodu, govorniče.
<BR>&nbsp;&nbsp;&nbsp;&nbsp;&nbsp;Bez obzira na to šta je još mogla da kaže o ovom unutrašnjem razgovoru, nije bilo sumnje da su svi njegovi delovi bili povezani - prošlost sa ovom sobom, ova soba sa projekcijom posledica. Upravo u tome se i sastojao veliki poklon dobijen od Bene Geserita. "Ne razmišljaj o budućnosti." Predodređenost? Šta se onda zbiva sa slobodom koja ti je data prilikom rodenja?
<BR>&nbsp;&nbsp;&nbsp;&nbsp;&nbsp;Rebeka je sada na svoje rođenje gledala u novoj svetlosti. Ono ju je ukrcalo na putovanje prema nepoznatoj sudbini. Bremenito nevidljivim opasnostima i radostima. Oni su, dakle, prošli okuku reke i nabasali na napadače. Sledeća okuka možda će otkriti slap - ili prizor spokojne lepote. I tu je počivala magična privlačnost predviđanja, iskušenje kome su podlegli Muad'Dib i njegov sin Tiranin. Proročišta znaju šta će se zbiti! Lampadaška horda naučila ju je da ne traga za proročištima. Poznato ju je moglo više opsednuti nego nepoznato. Draž novog ležala je u iznenađenjima. Da li je rabin ovo mogao da shvati?
<BR>&nbsp;&nbsp;&nbsp;&nbsp;&nbsp;"Ko će nam reći šta će se sledeće dogoditi?" pitao je.
<BR>&nbsp;&nbsp;&nbsp;&nbsp;&nbsp;Zar to želiš rabine? Neće ti se dopasti ono što ćeš čuti. Jamčim ti to. Od trenutka kada proročište progovori, tvoja budućnost postaje jednaka tvojoj prošlosti. Kako ćeš onda zapomagati u svojoj dosadi? Ništa novo pod suncem, nikada. Sve postaje staro u tom jednom trenutku otkrivanja.
<BR>&nbsp;&nbsp;&nbsp;&nbsp;&nbsp;"To nije ono što sam želeo!" Već mogu da čujem kako govoriš. Nikakve brutalnosti, nikakvo divljaštvo, nikakav spokoj, nikakva radost ne može ti doći neočekivano. Poput brzog cevastog voza u njegovoj crvljoj rupi život će ti projuriti kroz svoj konačni trenutak sučeljavanja. Kao leptir u kolima udaraćeš krilima po unutrašnjim staklima i moliti sudbinu da te pusti napolje. "Neka cev doživi magičnu promenu pravca. Neka se nešto dogodi! Ne dozvoli da se grozne stvari koje sam video zaista ostvare!"
<BR>&nbsp;&nbsp;&nbsp;&nbsp;&nbsp;Odjednom je shvatila da to mora da je bila i Muad'Dibova poruka. Kome je on namenio svoje molitve?
<BR>&nbsp;&nbsp;&nbsp;&nbsp;&nbsp;"Rebeka!" Bio je to rabin.
<BR>&nbsp;&nbsp;&nbsp;&nbsp;&nbsp;Otišla je do mesta na kome je stajao pored Džošue, gledajući u mrkli svet izvan njihove prostorije - svet koji se pokazivao na malom projektoru iznad Džošuinih instrumenata.
<BR>&nbsp;&nbsp;&nbsp;&nbsp;&nbsp;"Sprema se oluja", reče Rabin. "Džošua misli da će ona zacementirati ovu rupu sa pepelom."
<BR>&nbsp;&nbsp;&nbsp;&nbsp;&nbsp;"To je dobro", prihvati ona. "Zato smo je i izgradili ovde i ostavili poklopac jame otvoren kada smo ušli."
<BR>&nbsp;&nbsp;&nbsp;&nbsp;&nbsp;"Kako ćemo izaći napolje?"
<BR>&nbsp;&nbsp;&nbsp;&nbsp;&nbsp;"Raspolažemo oruđima za to", reče ona. "Pa, čak i da nemamo oruđa, uvek nam ostaju naše ruke."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
