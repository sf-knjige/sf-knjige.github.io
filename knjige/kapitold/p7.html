<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Ne možete sa samo jednom žicom da rukujete marionetom.
<BR>
<BR>&nbsp;&nbsp;&nbsp;&nbsp;&nbsp;Zensuni bič
<BR>
<BR>&nbsp;&nbsp;&nbsp;&nbsp;&nbsp;Časna majka Šeana stajala je za svojom skulptorskom tezgom, dok su joj sivi kandžasti uobličivači pokrivali ruke poput kakvih
<BR>&nbsp;&nbsp;&nbsp;&nbsp;&nbsp;egzotičnih rukavica. Crni sensiplaz poprimao je pod njenim rukama željeni oblik već skoro sat vremena. Osećala je da je nadomak kreacije koja je zahtevala ovaploćenje, navirući iz nekog divljeg mesta duboko u njoj. Od žestine stvaralačke snage koža joj je podrhtavala i Šeana se upita da li su i prolaznici u hodniku s desne strane možda to osećali. Severni prozor njene radne sobe propuštao je sivu svetlost iza nje, dok je zapadni blistao narandžastim sjajem pustinjskog zalaska sunca.
<BR>&nbsp;&nbsp;&nbsp;&nbsp;&nbsp;Prester, Šeanina glavna pomoćnica ovde u pustinjskoj osmatračkoj stanici, zastala je na vratima još pre pet minuta; čitava posada stanice znala je da je bolje ne prekidati Šeanu u ovakvom radu.
<BR>&nbsp;&nbsp;&nbsp;&nbsp;&nbsp;Odmakavši se korak, Šeana nadlanicom otkloni sa čela pramen smeđe kose prošarane prugama poplavelim od sunca. Crni plaz stajao je ispred nje kao izazov, a njegove krivine i ravne površine bezmalo su odgovarale obliku koji je osećala u sebi.
<BR>&nbsp;&nbsp;&nbsp;&nbsp;&nbsp;Došla sam ovamo da stvaram, sada kada su moji strahovi najveći, pomisli ona.
<BR>&nbsp;&nbsp;&nbsp;&nbsp;&nbsp;Ova misao za trenutak priguši stvaralački naboj i ona udvostruči napore da dovrši skulpturu. Njene ruke obavijene uobličivačem spuštale su se i podizale, naletale na plaz, a crni oblik je reagovao na svaki juriš kao kakav talas gonjen ludim vetrom.
<BR>&nbsp;&nbsp;&nbsp;&nbsp;&nbsp;Svetlost od severnog prozora jenjavala je uz automatsko nadoknađivanje žutosivom svetlošću sa ruba tavanice; ali to nije bilo isto. Nije bilo isto!
<BR>&nbsp;&nbsp;&nbsp;&nbsp;&nbsp;Šeana se odmače od svog dela. Blizu... ali ne i dovoljno blizu. Gotovo da je mogla da dotakne oblik unutar sebe i oseti kako vapije za rođenjem. Ali plaz nije bio u redu. Jednim kružnim udarcem desne ruke pretvori ga u crnu grudvu na tezgi.
<BR>&nbsp;&nbsp;&nbsp;&nbsp;&nbsp;Prokletstvo!
<BR>&nbsp;&nbsp;&nbsp;&nbsp;&nbsp;Šeana svuče uobličivače i spusti ih na policu pokraj skulptorske tezge. Na obzorju vidljivom kroz zapadni prozor preostala je još samo jedna narandžasta traka. Brzo je bledela na način usled koga je, kako je osećala, bledeo i njen stvaralački naboj.
<BR>&nbsp;&nbsp;&nbsp;&nbsp;&nbsp;Koračajući prema prozoru sa zalaskom sunca imala je vremena da vidi kako se vraćaju poslednje istraživačke ekipe. Svetla za prizemljivanje podsećala su na svice koji su leteli prema jugu, gde je na putanji napredujuće dine bila izgrađena privremena pista sletališta. Po sporom načinu na koji su se 'topteri spuštali mogla je da zaključi da nisu otkrili začinske klobuke ili kakve druge znake koji bi govorili da su se peščani crvi konačno razvili iz peščanih pastrmki, zapaćenih ovde.
<BR>&nbsp;&nbsp;&nbsp;&nbsp;&nbsp;Ja sam pastir crva koji se možda nikad neće pojaviti.
<BR>&nbsp;&nbsp;&nbsp;&nbsp;&nbsp;Prozor joj uzvrati tamnim odrazom njenih crta. Mogla je da uoči gde je začinska agonija ostavila svoje belege. Tanano, tamnoputo siroče sa Dine razvilo se u visoku, prilično grubu ženu. No, njena smeđa kosa i dalje se opirala tesnoj kapi na potiljku. Mogla je takođe, da opazi neobuzdanost u svojim potpuno plavim očima. I drugi su to mogli da uoče. U tome je zapravo, bio problem; u tome je bio uzrok nekih njenih strahova.
<BR>&nbsp;&nbsp;&nbsp;&nbsp;&nbsp;Činilo se da neće biti prepreke za Misionariju u pripremanju naše Šeane.
<BR>&nbsp;&nbsp;&nbsp;&nbsp;&nbsp;Kad bi se samo džinovski crvi razvili - Šai-hulud vratio! Misionaria Protectiva Bene Geserita bila je spremna da je lansira u panteon bezazlenog čovečanstva, pripremljenog za religiozno obožavanje. Mit postaje stvarnost... upravo na način na koji je ona pokušala da onu skulpturu tamo učini stvarnom.
<BR>&nbsp;&nbsp;&nbsp;&nbsp;&nbsp;Sveta Šeana! Bogocar je njen rob! Pogledajte kako je sveti crvi slušaju! Leto se vratio!
<BR>&nbsp;&nbsp;&nbsp;&nbsp;&nbsp;Da li bi to uticalo na Uvažene Naložnice? Verovatno. Barem su na rečima ukazivale počast Bogocaru, nazivajući ga Guldurom. Malo je verovatno da bi sledile 'Svetu Šeanu', osim u stvarima seksualnog iskorišćavanja. Šeana je znala da je njeno seksualno ponašanje, nečuveno čak i prema merilima Bene Geserita, bilo vid protesta protiv uloge koju je Misionaria nastojala da joj nametne. Izgovor da je samo glačala muškarce koje je seksualnom robovanju podučavao Dankan Ajdaho bio je upravo to... običan izgovor.
<BR>&nbsp;&nbsp;&nbsp;&nbsp;&nbsp;Belonda sumnja.
<BR>&nbsp;&nbsp;&nbsp;&nbsp;&nbsp;Mentat Bel bila je stalna opasnost za sestre koje bi skrenule sa linije. To je, uostalom bio glavni razlog što je Belonda zauzimala moćan položaj u Visokom savetu Sestrinstva.
<BR>&nbsp;&nbsp;&nbsp;&nbsp;&nbsp;Šeana se okrenu od prozora i baci na narandžasto-mrku tkaninu koja je prekrivala njen remeni krevet. Tačno ispred nje velika crno-bela slika džinovskog crva počivala je iznad sićušne ljudske figure.
<BR>&nbsp;&nbsp;&nbsp;&nbsp;&nbsp;Tako je to nekad bilo i možda se više nikad neće zbiti. Šta sam htela da kažem tim crtežom? Kada bih to znala, možda bih bila u stanju da dovršim skulpturu od plaza.
<BR>&nbsp;&nbsp;&nbsp;&nbsp;&nbsp;Bilo je riskantno razviti tajni govor rukama sa Dankanom. Ali bilo je stvari koje Sestrinstvo nije smelo da zna - još ne. Možda postoji način da nas dvoje pobegnemo.
<BR>&nbsp;&nbsp;&nbsp;&nbsp;&nbsp;Gde bi mogli da odu? Ovu vaseljenu zaposele su Uvažene Naložnice, kao i druge snage. Bila je to vaseljena raštrkanih planeta, naseljena pretežno ljudskim bićima čija je jedina želja bila da prožive život u miru - prihvatajući vođstvo Bene Geserita na nekim mestima, koprcajući se pod pritiskom Uvaženih Naložnica u mnogim krajevima i uglavnom sumnjajući da sami vladaju što bolje mogu; ah, taj vekovni san o demokratiji. Pored toga, uvek su postojale i nepoznanice. I uvek pouka Uvaženih Naložnica. Analiza Murbele ukazivala je da su Uvažene Naložnice nastale ukrštanjem Ribogovornica i časnih majki in extremis. Demokratija Ribogovornica postala je autokratija Uvaženih Naložnica! Pokazatelji su bili previše brojni da bi se mogli ignorisati. Ali zbog čega su stavljale naglasak na nesvesne prinude sa T-ispitivanjima, ćelijskom indukcijom i seksualnom veštinom?
<BR>&nbsp;&nbsp;&nbsp;&nbsp;&nbsp;Gde je tržište koje bi prihvatilo naše talente begunaca?
<BR>&nbsp;&nbsp;&nbsp;&nbsp;&nbsp;Ova vaseljena nije više posedovala jedinstvenu berzu. Mogle su se odrediti vrste podzemne mreže rada. Bile su do krajnosti labave, zasnovane na starim kompromisima i privremenim sporazumima.
<BR>&nbsp;&nbsp;&nbsp;&nbsp;&nbsp;Odrade je jednom rekla: "Podseća na staru odeću sa iskrzanim ivicama i zakrpljenim rupama."
<BR>&nbsp;&nbsp;&nbsp;&nbsp;&nbsp;Nije više bilo CHOAM-ove čvrsto povezane trgovačke mreže iz vremena starog carstva. Sada su tu bili strašljivi komadi i parčad koji su se međusobno držali najlabavijim vezama. Ljudi su se prema toj rasparčanoj stvari odnosili sa prezirom, neprestano žudeći za starim dobrim danima.
<BR>&nbsp;&nbsp;&nbsp;&nbsp;&nbsp;Koja bi nas vrsta vaseljene prihvatila samo kao begunce, a ne kao svetu Šeanu i njenog supruga?
<BR>&nbsp;&nbsp;&nbsp;&nbsp;&nbsp;To ne znači da joj je Dankan Ajdaho bio suprug. Takav je samo bio prvobitan plan Bene Geserita: "Spojite Šeanu i Dankana. Mi kontrolišemo njega, a on može da kontroliše nju."
<BR>&nbsp;&nbsp;&nbsp;&nbsp;&nbsp;Murbela je na prečac presekla taj plan. I učinila je dobru stvar. Kome je potrebna seksualna opsednutost? No, Šeana je morala da prizna da je gajila neobično zbrkana osećanja prema Dankanu Ajdahu. Govor rukama, dodirivanje. I šta su mogli da kažu Odradi kada bude došla da proveri stvar? Ne ako, već kada.
<BR>&nbsp;&nbsp;&nbsp;&nbsp;&nbsp;"Raspravljamo o načinima na koje Dankan i Murbela mogu da vam umaknu, Vrhovna majko. Razgovaramo o drugim načinima, na koja se mogu vaspostaviti Tegova sećanja. Pričamo o našem privatnom buntovništvu prema Bene Geseritu. Da, Darvi Odrade! Tvoja bivša učenica postala je buntovnik protiv tebe."
<BR>&nbsp;&nbsp;&nbsp;&nbsp;&nbsp;Šeana je priznavala da i prema Marbeli gaji krajnje pomešana osećanja.
<BR>&nbsp;&nbsp;&nbsp;&nbsp;&nbsp;Ona je pripitomila Dankana u onome u čemu to meni možda ne bi uspelo.
<BR>&nbsp;&nbsp;&nbsp;&nbsp;&nbsp;Zarobljena Uvažena Naložnica predstavljala je očaravajući predmet proučavanja... pokatkad i zabavan. Na zidu blagovaonice akolitskog broda bila je zalepljena cedulja sa šaljivim grubim stihovima.
<BR>&nbsp;&nbsp;&nbsp;&nbsp;&nbsp;Hej, Bože! Nadam se da si tamo.
<BR>&nbsp;&nbsp;&nbsp;&nbsp;&nbsp;Želim da čuješ moju molitvu.
<BR>&nbsp;&nbsp;&nbsp;&nbsp;&nbsp;Taj lik na mojoj polici:
<BR>&nbsp;&nbsp;&nbsp;&nbsp;&nbsp;Jesi li to stvarno ti ili možda samo ja?
<BR>&nbsp;&nbsp;&nbsp;&nbsp;&nbsp;Pa, u svakom slučaju, evo nje:
<BR>&nbsp;&nbsp;&nbsp;&nbsp;&nbsp;Molim te održi me na mojim nožnim prstima.
<BR>&nbsp;&nbsp;&nbsp;&nbsp;&nbsp;Pomozi mi da prevaziđem svoje najteže grehe,
<BR>&nbsp;&nbsp;&nbsp;&nbsp;&nbsp;Čineći to za obostrano dobro,
<BR>&nbsp;&nbsp;&nbsp;&nbsp;&nbsp;Kao primer savršenstva
<BR>&nbsp;&nbsp;&nbsp;&nbsp;&nbsp;Za proktorke u mom odeljenju;
<BR>&nbsp;&nbsp;&nbsp;&nbsp;&nbsp;Ili naprosto za ime Nebesa,
<BR>&nbsp;&nbsp;&nbsp;&nbsp;&nbsp;Poput hleba, u ime njegovog kvasca.
<BR>&nbsp;&nbsp;&nbsp;&nbsp;&nbsp;Jer ma kom razlogu da se prikloniš,
<BR>&nbsp;&nbsp;&nbsp;&nbsp;&nbsp;Molim te delaj i za tvoje i za moje dobro.
<BR>&nbsp;&nbsp;&nbsp;&nbsp;&nbsp;Učestala suočavanja sa Odrade uhvaćena komejima, bila su prava poslastica za gledanje. Odradin glas je bio čudno piskav: "Murbela? Ti?"
<BR>&nbsp;&nbsp;&nbsp;&nbsp;&nbsp;"Bojim se da je tako." Bez kajanja u glasu.
<BR>&nbsp;&nbsp;&nbsp;&nbsp;&nbsp;"Bojiš se da je tako?" I dalje piskavim glasom.
<BR>&nbsp;&nbsp;&nbsp;&nbsp;&nbsp;"Zašto da ne?" Sasvim prkosno.
<BR>&nbsp;&nbsp;&nbsp;&nbsp;&nbsp;"Sprdaš se sa Misionariom! Ne protivreči! Da, to ti je bila namera."
<BR>&nbsp;&nbsp;&nbsp;&nbsp;&nbsp;"One su tako prokleto nadobudne!"
<BR>&nbsp;&nbsp;&nbsp;&nbsp;&nbsp;Šeana je, prisećajući se tog suočenja, mogla da oseti samo naklonost prema Murbeli. Buntovna Murbela bila je jedan simptom. Koji su fermenti bili potrebni da te dovedu u stanje da to primetiš?
<BR>&nbsp;&nbsp;&nbsp;&nbsp;&nbsp;Na potpuno isti način borila sam se protiv večite discipline, 'koja će te učiniti jakom, dete'.
<BR>&nbsp;&nbsp;&nbsp;&nbsp;&nbsp;Kakva je bila Murbela kao dete? Kakvi pritisci su je uobličili? Život je uvek predstavljao reakciju na pritiske. Neki su se predavali lakim razonodama i njima bili uobličeni: pora naduvenih i pocrvenelih od neumerenosti. Bahus im se cerio. Pohota je ucrtala svoje belege na njihovim crtama. Časne majke su to znale na osnovu hiljadugodišnjeg posmatranja. Mi smo oblikovane na pritisku nedoumice da li da im odolimo ili ne. Pritisci i oblikovanja - to je bio život. A ja svojim potajnim prkosom stvaram novi pritisak.
<BR>&nbsp;&nbsp;&nbsp;&nbsp;&nbsp;S obzirom na sadašnje stanje Sestrinstva, puno predostrožnosti zbog svih mogućih pretnji, govor rukama sa Dankanom verovatno je bio uzaludan.
<BR>&nbsp;&nbsp;&nbsp;&nbsp;&nbsp;Šeana pridiže glavu i pogleda crnu grudvicu na skulptorskoj tezgi.
<BR>&nbsp;&nbsp;&nbsp;&nbsp;&nbsp;Ali ja ću izdržati. Stvoriću vlastiti životni stav. Izgradiću vlastiti život! Do davola sa Bene Geseritom!"
<BR>&nbsp;&nbsp;&nbsp;&nbsp;&nbsp;I izgubiću poštovanje svojih sestara.
<BR>&nbsp;&nbsp;&nbsp;&nbsp;&nbsp;Bilo je nečeg prastarog u vezi sa načinom na koji im je bio nametnut taj konformizam - ipak dostojan poštovanja. One su sačuvale tu stvar iz svoje najstarije prošlosti iznoseći je u pravilnim razmacima da je uglačaju i izvrše neophodne popravke koje je vreme zahtevalo od svih ljudskih stvaralačkih preduzetništva. I evo gde se danas nalazilo, počivajući u auri neizrecivog poštovanja.
<BR>&nbsp;&nbsp;&nbsp;&nbsp;&nbsp;Stoga si i ti časna majka i ni po kojoj drugoj proceni to ne može biti istina.
<BR>&nbsp;&nbsp;&nbsp;&nbsp;&nbsp;Šeana je znala da će biti prinuđena da proveri tu prastaru stvar sve do njenih poslednjih granica, verovatno po cenu da je to slomi. A onaj oblik u crnom plazu koji je tražio izlaz iz divljeg mesta unutar nje bio je samo jedan činilac onog što je, nema sumnje, morala da učini. Nazovite to pobunom, nazovite ga bilo kojim imenom, snaga koju je osećala u grudima nije se mogla poreći.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
