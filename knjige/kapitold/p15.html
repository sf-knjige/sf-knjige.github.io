<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Pokazuje se da zakoni koji zabranjuju u stvari jačaju ono što teže da zabrane. To je ona tanana tačka na kojoj su sve zakonite profesije u istoriji zasnivale bezbednost svog poslovanja.
<BR>
<BR>&nbsp;&nbsp;&nbsp;&nbsp;&nbsp;Pravilo Bene Geserita
<BR>
<BR>&nbsp;&nbsp;&nbsp;&nbsp;&nbsp;Na svom nespokojnom krstarenju po Centrali (ne tako čestom poslednjih dana, ali baš zato napetijim), Odrade je tragala za znacima labavosti, a posebno za područjima odgovornosti koje su previše glatko ispunjavane.
<BR>&nbsp;&nbsp;&nbsp;&nbsp;&nbsp;Starešina telobraniteljki imala je vlastite reči braniteljke: "Pokaži mi neku operaciju koja potpuno glatko teče i ja ću ti pokazati nekog ko pokriva greške. Prava brodolomnička hridina."
<BR>&nbsp;&nbsp;&nbsp;&nbsp;&nbsp;Često je ovo govorila, te to među sestrama pa čak i među nekim akolitkama postade prepoznatljiva fraza koju su upotrebljavale komentarišući ponašanje Vrhovne majke.
<BR>&nbsp;&nbsp;&nbsp;&nbsp;&nbsp;"Prava brodolomnička hridina." Prigušen smeh.
<BR>&nbsp;&nbsp;&nbsp;&nbsp;&nbsp;Belonda se pridružila Odradi pri današnjem ranom jutarnjem obilasku ne spominjući da se 'jednom mesečno' rasteglo na 'jednom svaka dva meseca' - ako je bilo i toliko. Ovaj obilazak je kasnio nedelju dana za planiranim. Bel je želela da iskoristi ovaj trenutak da bi još jednom upozorila na Ajdaha. Zbog toga je dovukla i Tam sa sobom, premda je Tam u ovo vreme trebalo da analizira rad proktorki.
<BR>&nbsp;&nbsp;&nbsp;&nbsp;&nbsp;Dve protiv jedne? pitala se Odrade. Nije verovala da Bel ili Tam naslućuju ono što je Vrhovna majka naumila. To će se na kraju obelodaniti, baš kao i Tarazin plan. U svoje vreme, a Tar?
<BR>&nbsp;&nbsp;&nbsp;&nbsp;&nbsp;Gordo su koračale niz hodnike, dok su crne odore šuškale oko njih a njihovim očima malo šta izmicalo. Sve je bilo poznato, pa ipak su tragale za stvarima koje bi bile nove. Odrade je nosila svoje slušalice preko levog ramena, kao kakav neumesan ronilački uteg. Nikada izvan dometa komeja, ovih dana.
<BR>&nbsp;&nbsp;&nbsp;&nbsp;&nbsp;Iza pozornice svakog centra Bene Geserita postojali su najrazličitiji objekti i sredstva: klinika-bolnica, kuhinja, mrtvačnica, sistemi melioracije (priključeni otpadu i đubrištu), transport i komunikacije, snabdevanje namirnicama, dvorane za vežbanje i rekreaciju, škole za akolitke i kandidatkinje, spavaće odaje za pripadnike svih veroispovesti, zbornice, postrojenja za ispitivanje i još mnogo štošta. Osoblje se često menjalo zbog Raštrkavanja i premeštanja ljudstva na nove dužnosti, sve pod kontrolom tanane svesnosti Bene Geserita. No, zadaci i mesta njihovog izvršavanja su ostajali.
<BR>&nbsp;&nbsp;&nbsp;&nbsp;&nbsp;Dok su brzo koračale iz jednog odeljka u drugi Odrade je govorila o Raštrkavanju Sestrinstva, ne trudeći se da sakrije svoj užas zbog 'atomizovane porodice' - u šta su se pretvorile.
<BR>&nbsp;&nbsp;&nbsp;&nbsp;&nbsp;"Teško mi je da razmišljam o čovečanstvu koje se širi u neograničenu vaseljenu", reče Tam. "Mogućnosti..."
<BR>&nbsp;&nbsp;&nbsp;&nbsp;&nbsp;"Igra beskonačnih brojeva". Odrade prekorači slomijen ivičnjak. "Ovo treba popraviti. Ušli smo u igru beskonačnosti, od kako smo naučile da skačemo svemirskim prečicama."
<BR>&nbsp;&nbsp;&nbsp;&nbsp;&nbsp;Belonda je bila krajnje smrknuta. "To nije igra!"
<BR>&nbsp;&nbsp;&nbsp;&nbsp;&nbsp;Odrade je mogla da shvati Belondina osećanja. Nikada nismo videle prazan svemir. Stalno nove i nove galaksije. Tam je u pravu. Zastrašujuće je usredsrediti se na Zlatnu stazu.
<BR>&nbsp;&nbsp;&nbsp;&nbsp;&nbsp;Sećanja na istraživanja davala su Sestrinstvu statistički uvid u to ali istovremeno, i u malo šta drugo. Toliko mnogo planeta pogodnih za stanovanje u datoj skupini, a među njima, dodatan očekivan broj koji se mogao uobličiti prema modelu Zemlje.
<BR>&nbsp;&nbsp;&nbsp;&nbsp;&nbsp;"Šta se to valja odande?" upita Tamalane.
<BR>&nbsp;&nbsp;&nbsp;&nbsp;&nbsp;Pitanje na koje nisu imale odgovor. Zapitaj šta beskonačnost može da proizvede i jedini moguć odgovor je: "Bilo šta."
<BR>&nbsp;&nbsp;&nbsp;&nbsp;&nbsp;Bilo koje dobro, bilo koje zlo; bilo kakvog boga, bilo kakvog đavola.
<BR>&nbsp;&nbsp;&nbsp;&nbsp;&nbsp;"Šta ako Uvažene Naložnice beže od nečeg?" upita Odrade. "Zanimljiva mogućnost?"
<BR>&nbsp;&nbsp;&nbsp;&nbsp;&nbsp;"Takve spekulacije su beskorisne", promrmlja Belonda. "Ne znamo čak ni da li nas svemirske prečice uvode u jednu vaseljenu ili u mnoge... ili u beskrajan broj mehurova koji se sve vreme šire i splašnjavaju."
<BR>&nbsp;&nbsp;&nbsp;&nbsp;&nbsp;"Da li je Tiranin ovo išta bolje razumeo od nas?" upita Tamalane.
<BR>&nbsp;&nbsp;&nbsp;&nbsp;&nbsp;Zastale su da bi Odrade provirila u prostoriju gde su pet starijih akolitki i jedna proktorka proučavale projekciju regionalnih zaliha melanža. Kristal koji je sadržavao te podatke izvodio je komplikovanu igru u projektoru, poskakujući na njegovom snopu poput loptice na vodoskoku. Odrade uoči krajnji zbir i okrenu se pre no što joj se lice smrče. Tam i Bel nisu videle taj Odradin izraz. Moraćemo da počnemo da ograničavamo pristup podacima o melanžu. Odviše obeshrabrujuće za moral.
<BR>&nbsp;&nbsp;&nbsp;&nbsp;&nbsp;Administracija! Sve je ponovo palo na pleća Vrhovne majke. Poveri mnogo toga uvek istim ljudima i neminovno ćeš zapasti u birokratiju.
<BR>&nbsp;&nbsp;&nbsp;&nbsp;&nbsp;Odrade je znala da se previše oslanja na svoje unutrašnje čulo
<BR>&nbsp;&nbsp;&nbsp;&nbsp;&nbsp;upravljanja. Bio je to sistem koji je često proveravan i ispravljan, upotrebljavan automatski samo kada je bilo neophodno. Zvali su ga 'mašinerijom'. Do trenutka proizvođenja u časne majke sve bi one postale donekle prijemčive za 'mašineriju' i sklone da je koriste bez pogovora. Tu je ležala opasnost. Odrade se zalagala za stalna poboljšanja (čak i ona najmanja) koja bi unela promene u njihove aktivnosti. Nasumičnost! Nije se smeo ustaliti nijedan neprikosnoveni obrazac koji bi drugi mogli da otkriju i upotrebe protiv njih. Jedno ljudsko biće možda nije moglo da uoči takve mene u svom životnom veku, ali je izvesno da su te razlike tokom dužeg razdoblja postajale primetne.
<BR>&nbsp;&nbsp;&nbsp;&nbsp;&nbsp;Odradino društvo stiže u prizemlje i stupi u glavni prolaz Centrale. Sestre su ga nazivale 'Putom'. Bila je to svojevrsna šala koja se odnosila na područje za vežbanje popularno znano kao 'Put Bene Geserita'.
<BR>&nbsp;&nbsp;&nbsp;&nbsp;&nbsp;'Put' se protezao od skvera pored Odradinog tornja do južne periferije gradskog područja - prav kao laserski zrak, sa gotovo dvanaest blokova visokih i niskih zgrada. Sve niske zgrade imale su ponešto zajedničko: bile su dovoljno čvrsto građene da su se mogle širiti naviše.
<BR>&nbsp;&nbsp;&nbsp;&nbsp;&nbsp;Odrade mahnu jednom otvorenom transporteru sa upražnjenim sedištima i njih tri se smestiše u prostor u kome su mogle da nastave razgovor.
<BR>&nbsp;&nbsp;&nbsp;&nbsp;&nbsp;Imanje koje se graničilo sa 'Putem' odisalo je nekom staromodnom čari, pomisli Odrade. Zgrade poput ovih, sa svojim dugačkim pravougaonim prozorima od izolacionog plaza, uokviravale su 'Puteve' Bene Geserita tokom dobrog dela istorije Sestrinstva. Duž središta pružala se aleja brestova genetički skrojenih da budu visoki i uzanog profila. U njima su se gnezdile ptice; jutro beše blistavo, prošarano crvenim i narandžastim letećim tačkama - zlatke i žutilovke.
<BR>&nbsp;&nbsp;&nbsp;&nbsp;&nbsp;Nije li za nas opasno što naginjemo ovoj dobro poznatoj postavci? Odrade ih izvede na Pripiti trag, razmišljajući o tome kako se humor Bene Geserita ispoljavao i u nadevanju neobičnih imena. Komični duh u ulicama. 'Pripiti trag' se tako zvao zato što se temelj jedne zgrade blago slegnuo, dajući građevini neobičan izgled pripitosti. Jedan član skupine istupio je iz reda.
<BR>&nbsp;&nbsp;&nbsp;&nbsp;&nbsp;Kao Vrhovna majka. Samo što one to još ne znaju.
<BR>&nbsp;&nbsp;&nbsp;&nbsp;&nbsp;Kada su stigle do Tornjaste staze, njene slušalice zazujaše. "Vrhovna majko?" Bila je to Stregi. Ne zaustavljajući se, Odrade dade znak da je na liniji. "Tražili ste izveštaj o Murbeli. Suk centrala kaže da je spremna za raspoređivanje u razred."
<BR>&nbsp;&nbsp;&nbsp;&nbsp;&nbsp;"Onda je rasporedite." Produžile su niz Tornjastu stazu: sve same jednospratnice.
<BR>&nbsp;&nbsp;&nbsp;&nbsp;&nbsp;Odrade baci letimičan pogled na niske zgrade s obe strane ulice. Na jednoj od njih bila su nadzidana dva sprata. Moglo bi se desiti da ovo jednog dana odista bude Tornjasta staza, u kom slučaju bi šala (jer to je bilo posredi) izgubila smisao.
<BR>&nbsp;&nbsp;&nbsp;&nbsp;&nbsp;Govorilo se da je nadevanje imena ionako samo nužno zlo i da stoga nema razloga da ne uživaju u onome što je za Sestrinstvo predstavljalo delikatno pitanje.
<BR>&nbsp;&nbsp;&nbsp;&nbsp;&nbsp;Odrade se naglo zaustavi na prometnom pločniku i okrete prema svojim drugama. "Šta biste rekle kada bih predložila da ulicama i mestima dajemo imena naših preminulih sestara?"
<BR>&nbsp;&nbsp;&nbsp;&nbsp;&nbsp;"Danas si puna besmislica!" optuži je Belonda.
<BR>&nbsp;&nbsp;&nbsp;&nbsp;&nbsp;"One nisu preminule", mirno primeti Tamalane.
<BR>&nbsp;&nbsp;&nbsp;&nbsp;&nbsp;Odrade nastavi svoje krstarenje. Očekivala je ovo. Beline misli gotovo da su se mogle čuti. Nosimo 'preminule' u Drugim sećanjima!
<BR>&nbsp;&nbsp;&nbsp;&nbsp;&nbsp;Odrade nije htela da ulazi u raspravu ovde na otvorenom, ali je smatrala da njena ideja zaslužuje pohvalu. Neke sestre su umrle bez deobe. Glavne linije sećanja bile su udvostručavane, ali ste gubili konac i njegovog poslednjeg nosioca. Švangiju iz Gamua otišla je na taj način, ubijena od strane Uvaženih Naložnica. Mnoštvo sećanja je ostalo, noseći njene dobre osobine... i složenosti. Nije bilo lako reći da li se moglo naučiti više iz njenih grešaka ili iz njenih uspeha.
<BR>&nbsp;&nbsp;&nbsp;&nbsp;&nbsp;Belonda produži korak kako bi mogla da hoda naporedo sa Odrade. Srazmerno dugo su ćutale. "Moramo da razgovaramo o Ajdahu. To što je mentat u redu je, ali ona njegova mnogostruka pamćenja! Opasno do krajnjih granica!"
<BR>&nbsp;&nbsp;&nbsp;&nbsp;&nbsp;Prolazile su pored mrtvačnice, odakle se čak i po ulici širio jak miris antiseptika. Zasvođena kapija stajala je otvorena. "Ko je umro?" upita Odrade, zanemarivši za trenutak Belondinu zabrinutost.
<BR>&nbsp;&nbsp;&nbsp;&nbsp;&nbsp;"Proktorka iz odeljka četiri i jedan čovek iz službe za održavanje voćnjaka", odgovori Tamalane. Tam je to uvek znala.
<BR>&nbsp;&nbsp;&nbsp;&nbsp;&nbsp;Belonda je bila besna zbog zanemarivanja i nije ni pokušala to da sakrije. "Hoćete li vas dve da se usredsredite na suštinu?"
<BR>&nbsp;&nbsp;&nbsp;&nbsp;&nbsp;"Šta je suština?" upita Odrade. Veoma blago.
<BR>&nbsp;&nbsp;&nbsp;&nbsp;&nbsp;Izbile su na južnu terasu i zaustavile se kod kamene ograde preko koje se pružao pogled na plantaže - vinograde i voćnjake. Jutarnja svetlost probijala se kroz prašnjavu izmaglicu, nimalo nalik na magle koje je stvarala vlaga.
<BR>&nbsp;&nbsp;&nbsp;&nbsp;&nbsp;"Znate vi suštinu!" Bel se nije dala zamajati.
<BR>&nbsp;&nbsp;&nbsp;&nbsp;&nbsp;Odrade je netremice posmatrala prizor oslonivši se na kamenje. Ograda je bila ledena. Tamo napolju magla je bila različite boje, pomisli ona. Sunčeva svetlost prodirala je kroz prašinu stvarajući drugačiji spektar. U svetlosti je bilo više oštrine i treperavosti. Na drugi način se upijala. Nimbusi su bili zgusnutiji. Nošeni vetrom, prašina i pesak uvlačili su se u svaku pukotinu onako kako to inače voda čini, ali je grebanje i struganje odavalo svoj izvor. Ista stvar bila je sa Belinom upornošću. Nepodmazana.
<BR>&nbsp;&nbsp;&nbsp;&nbsp;&nbsp;"To je pustinjska svetlost", reče Odrade pokazujući prstom.
<BR>&nbsp;&nbsp;&nbsp;&nbsp;&nbsp;"Prestani da mi izvrdavaš", obrecnu se Belonda.
<BR>&nbsp;&nbsp;&nbsp;&nbsp;&nbsp;Odrade odluči da joj ni ovog puta ne odgovori. Prašnjava svetlost tvorila je klasičan prizor, ali nije delovala smirujuće na način na koji su to činili slikari iz davnih, već zaboravljenih vremena i njihova maglovita jutra.
<BR>&nbsp;&nbsp;&nbsp;&nbsp;&nbsp;Tamalane priđe Odradi. "Lepo, na svoj način." Glas koji kao da je dopirao iz daljine kazivao je da su njena poređenja iz Drugih sećanja slična Odradinim.
<BR>&nbsp;&nbsp;&nbsp;&nbsp;&nbsp;Ako si bila uslovljena da tragaš za lepotom. No, nešto duboko u Odradi govorilo je da ovo nije bila ona lepota za kojom je žudela. U plitkim udubljenjima ispod njih, gde je nekad raslo zelenilo, sada su vladali suvoća i osećaj da je zemlji izvađena utroba na način na koji su stari Egipćani pripremali svoje umrle - sušeći ih, svodeći ih na osnovne elemente čuvajući ih za njihovu večnost. Pustinja, kao gospodar smrti, preobraća prašinu u nitron, balsamuje našu lepu planetu sa svim njenim skrivenim draguljima.
<BR>&nbsp;&nbsp;&nbsp;&nbsp;&nbsp;Belonda je stajala iza njih, mrmljajući i vrteći glavom, odbijajući da gleda ono u šta će se njihova planeta pretvoriti.
<BR>&nbsp;&nbsp;&nbsp;&nbsp;&nbsp;Odrade se gotovo naježi od iznenadnog udara istovremenog toka. Sećanje je preplavi: videla je sebe kako traga za ruševinama Sieč Tabra i u pustinji pronalazi balsamovane leševe svemirskih gusara ostavljene tamo gde su ih ubice izbacile.
<BR>&nbsp;&nbsp;&nbsp;&nbsp;&nbsp;Šta je sada Sieč Tabr? Izliven, stvrdnut tok bez ičega što bi obeležavalo njegovo ponosito predanje. Uvažene Naložnice: ubice predanja?
<BR>&nbsp;&nbsp;&nbsp;&nbsp;&nbsp;"Ako ne ukloniš Ajdaha, moraću da se usprotivim tvojoj nameri da ga upotrebiš kao mentata."
<BR>&nbsp;&nbsp;&nbsp;&nbsp;&nbsp;Bel je bila takva cepidlaka! Odrade je već primetila da joj se starost kao nikad do sada očitavala na licu. Čak i u ovoj prilici nosila je sočiva za čitanje. Ona su joj uveličavala oči dajući joj izgled neke krupnooke ribe. Korišćenje sočiva, a ne neke od finijih proteza, govorilo je ponešto o njoj. Na primedbe te vrste umela je tašto da uzvrati: "Veća sam od sredstava koja moja nedostatna čula zahtevaju."
<BR>&nbsp;&nbsp;&nbsp;&nbsp;&nbsp;Belondu konačno razdraži stav Velike časne majke. "Što si se tako zagledala u mene?"
<BR>&nbsp;&nbsp;&nbsp;&nbsp;&nbsp;Zatečena iznenadnim sagledavanjem slabosti u svom Savetu, Odrade usmeri pažnju na Tamalane. Hrskavica nikad nije prestajala da raste i to je uvećalo Tamine uši, nos i bradu. Neke časne majke su ovo podešavale kontrolom metabolizma ili su posezale za redovnim hirurškim ispravkama. Tam nije podlegala takvoj taštini. "Evo šta sam. Uzmi ili ostavi."
<BR>&nbsp;&nbsp;&nbsp;&nbsp;&nbsp;Moje savetnice su previše stare. A ja... trebalo bi da sam mlađa i jača da bih iznela sve ove probleme na svojim plećima. Oh, do đavola s tim. Zapašću još u samosažaljenje!
<BR>&nbsp;&nbsp;&nbsp;&nbsp;&nbsp;Postojala je samo jedna istinska opasnost: akcija protiv opstanka Sestrinstva.
<BR>&nbsp;&nbsp;&nbsp;&nbsp;&nbsp;"Dankan je izvanredan mentat!" prozbori Odrade tonom koji je izražavao sve moći njenog položaja. "Neću da koristim nijedno od vas izvan granica vaših sposobnosti."
<BR>&nbsp;&nbsp;&nbsp;&nbsp;&nbsp;Belonda je ćutala. Ona je znala kakve su slabosti mentata.
<BR>&nbsp;&nbsp;&nbsp;&nbsp;&nbsp;Mentati! pomisli Odrade. Bili su poput hodajuće arhive, ali upravo kada su vam odgovori bili najpotrebniji, oni bi pribegavali pitanjima.
<BR>&nbsp;&nbsp;&nbsp;&nbsp;&nbsp;"Nije mi potreban još jedan mentat", dodade Odrade. "Potreban mi je pronalazač!"
<BR>&nbsp;&nbsp;&nbsp;&nbsp;&nbsp;Budući da je Belonda i dalje ćutala, Odrade zaključi: "Oslobađam njegov um, a ne i njegovo telo."
<BR>&nbsp;&nbsp;&nbsp;&nbsp;&nbsp;"Tražim da se izvrši analiza pre nego što mu staviš na raspolaganje sve izvore podataka!"
<BR>&nbsp;&nbsp;&nbsp;&nbsp;&nbsp;Uzimajuči u obzir Belondin uobičajen stav, ovo je bilo dosta blago. No, Odrade nije imala poverenja u analize. Mrzela je takve sastanke - beskrajno prežvakavanje arhivskih izveštaja. Belonda je, međutim, živela od njih. Belonda, sa svojim arhivskim sitničarenjem i pohodima u beznačajne pojedinosti! Kakvog je značaja imalo da li je časna majka X više volela obrano mleko uz svoju kašu?
<BR>&nbsp;&nbsp;&nbsp;&nbsp;&nbsp;Odrade okrenu leđa Belondi i zagleda se u nebo na jugu. Prašina! Zasejaćemo još prašine! Pomoćnice će zaobići Belondu. Pri samoj pomisli na to Odrade oseti strašnu dosadu.
<BR>&nbsp;&nbsp;&nbsp;&nbsp;&nbsp;"Nema više analiza." Odrade ovo izreče mnogo oštrije nego što je nameravala.
<BR>&nbsp;&nbsp;&nbsp;&nbsp;&nbsp;"Imam o tome vlastito gledište." Belonda je zvučala uvređeno.
<BR>&nbsp;&nbsp;&nbsp;&nbsp;&nbsp;Gledište? Zar zaista nismo više od senzorskih prozora na našoj vaseljeni, svako sa samo jednim gledištem?
<BR>&nbsp;&nbsp;&nbsp;&nbsp;&nbsp;Nagoni i sećanja svih vrsta... pa čak i arhiva - nijedna od tih stvari nije govorila sama od sebe, već samo primorana upadom sa strane. Nijedna nije imala vrednost sve dok se ne uobliči u živoj svesti. No, ma ko da je proizvodio ta uobličavanja - rešavao je stvar. Svaki red je proizvoljan! Zašto ovaj podatak, a ne neki drugi? Svakoj časnoj majci bilo je poznato da se događaji odvijaju prema vlastitom samostalnom toku, u vlastitoj relativnoj okolini. Zbog čega jedna časna majka-mentat ne bi mogla da dela na temelju tog saznanja?
<BR>&nbsp;&nbsp;&nbsp;&nbsp;&nbsp;"Odbijaš li to savet?" Bila je to Tamalane. Da li se to ona solidarisala sa Bel?
<BR>&nbsp;&nbsp;&nbsp;&nbsp;&nbsp;"Jesam li ikad odbila savet?" Odrade dopusti da njena uvređenost izbije na površinu. "Ne pristajem samo na još jedan od Belinih arhivskih ringišpila."
<BR>&nbsp;&nbsp;&nbsp;&nbsp;&nbsp;Belonda upade. "Onda, u stvarnosti... "
<BR>&nbsp;&nbsp;&nbsp;&nbsp;&nbsp;"Bel! Ne govori mi o stvarnosti!" Neka se krčka u tome! Časna majka i mentat! Nema nikakve stvarnosti. Samo naš vlastiti poredak, utisnut na sve. Temeljna poslovica Bene Geserita.
<BR>&nbsp;&nbsp;&nbsp;&nbsp;&nbsp;Bilo je trenutaka (a ovaj je bio jedan od njih) kada bi Odrade poželela da je rođena u neko ranije doba - kao rimska matrona u dugom primirju aristokrata, ili možda kao neka razmažena viktorijanka. No, u ovom času bila je uhvaćena u klopku vremena i okolnosti.
<BR>&nbsp;&nbsp;&nbsp;&nbsp;&nbsp;U klopci, zauvek?
<BR>&nbsp;&nbsp;&nbsp;&nbsp;&nbsp;Moram se suočiti i sa tom mogućnošću. Sestrinstvu možda preostaje samo budućnost ograničena na tajna zabačena mesta, uz stalan strah od otkrivanja. Budućnost progonjenih. A možda ovde, u Centrali, ne smemo više da načinimo nijednu grešku.
<BR>&nbsp;&nbsp;&nbsp;&nbsp;&nbsp;"Dosta mi je ovog obilaska!" Odrade pozva svoj transporter, a zatim ih požuri u svoju radnu sobu.
<BR>&nbsp;&nbsp;&nbsp;&nbsp;&nbsp;Šta da činimo ako nas progonitelji zateknu ovde?
<BR>&nbsp;&nbsp;&nbsp;&nbsp;&nbsp;Svaka od njih imala je sopstveni scenario, mali igrokaz pun isplaniranih reakcija. No, svaka časna majka bila je dovoljno realista znajući da taj igrokaz pre može biti smetnja nego pomoć.
<BR>&nbsp;&nbsp;&nbsp;&nbsp;&nbsp;Jutarnja svetlost u radnoj sobi otkrivala je sve oko njih, u nekakvom grubom izdanju. Odrade utonu u svoju naslonjaču, sačekavši da Tamalane i Belonda zauzmu svoja mesta.
<BR>&nbsp;&nbsp;&nbsp;&nbsp;&nbsp;Neće više biti onih prokletih analitičkih sastanaka. Doista joj je bio neophodan pristup nečem boljem od Arhive, boljem od bilo čega što su ikada do sada koristile. Nadahnuće. Odrade protrlja noge, osećajući kako joj mišići podrhtavaju. Nije spavala kako valja, več četiri dana. A i ovaj obilazak joj je ostavio osećanje osujećenosti.
<BR>&nbsp;&nbsp;&nbsp;&nbsp;&nbsp;Jedna greška mogla bi da nas dokrajči, a ja se spremam da našu sudbinu stavim na kocku jedne nepovratne odluke.
<BR>&nbsp;&nbsp;&nbsp;&nbsp;&nbsp;Nisam li previše profinila stvari?
<BR>&nbsp;&nbsp;&nbsp;&nbsp;&nbsp;Njene savetnice protivile su se suviše profinjenim rešenjima. Govorile su da Sestrinstvo mora da se vlada sa postojanom sigurnošću, neprestano ispitujući tle ispred sebe. Sve što su činile ležalo je u protivteži sa propašču koja je vrebala pri najmanjem pogrešnom koraku.
<BR>&nbsp;&nbsp;&nbsp;&nbsp;&nbsp;A ja sam ono zategnuto uže preko provalije.
<BR>&nbsp;&nbsp;&nbsp;&nbsp;&nbsp;Da li su imale prostora za eksperimentisanje, za proveravanje mogućih rešenja? Sve su igrale tu igru. Bel i Tam su se zaklanjale iza neprekidnog toka predloga koji međutim nisu bili ništa delotvorniji od njihovog atomizujućeg Raštrkavanja.
<BR>&nbsp;&nbsp;&nbsp;&nbsp;&nbsp;"Moramo da budemo spremne da ubijemo Ajdaha na najmanji znak da je kvizac haderah", primeti iznenada Belonda.
<BR>&nbsp;&nbsp;&nbsp;&nbsp;&nbsp;"Zar vi nemate šta drugo da radite? Izlazite odavde, obe!" Dok su ustajale, radna soba oko Odrade poprimi nekakav tuđinski izgled. Šta nije bilo u redu? Belonda je zurila u nju onim svojim groznim cenzorskim pogledom. Tamalane se doimala mudrijom no što je zapravo mogla biti.
<BR>&nbsp;&nbsp;&nbsp;&nbsp;&nbsp;Šta je to sa ovom sobom?
<BR>&nbsp;&nbsp;&nbsp;&nbsp;&nbsp;Radna soba zasluživala je svoje ime zahvaljujući funkcionalnosti za ljudske jedinke utvrdenoj još u predkosmičkoj istoriji. Šta se, dakle, to tuđinsko osećalo u njoj? Radni sto je bio radni sto, a stolice na svojim uobičajenim mestima. Bel i Tam su više volele psu-naslonjače. To bi se činilo čudnim onim davnim ljudskim bićima iz Drugih sećanja koja su, kako je pretpostavljala, davala boju njenom pogledu. Možda je to samo ridulijanski kristal neobično odbleskivao, a svetlost na njemu pulsirala i žmirkala. Možda su poruke koje su poigravale iznad stola bile iznenađujuće. Njeni radni istrumenti mogli bi zaista izgledati čudno davnim ljudskim jedinkama koje su delile njenu svest.
<BR>&nbsp;&nbsp;&nbsp;&nbsp;&nbsp;Ali ja je osećam kao tuđu.
<BR>&nbsp;&nbsp;&nbsp;&nbsp;&nbsp;"Je li sve u redu, Dar?" upita Tam zabrinuto.
<BR>&nbsp;&nbsp;&nbsp;&nbsp;&nbsp;Odrade im mahnu rukom da idu, no nijedna od dveju žena se ni ne pomače.
<BR>&nbsp;&nbsp;&nbsp;&nbsp;&nbsp;U njenoj svesti zbivale su se stvari za koje nije mogla da okrivi dugotrajna bdenja i nedovoljan odmor. Ovo nije bilo prvi put da je osetila da radi u tuđinskom okviru. Prethodne noći, dok je užinala za ovim istim stolom čija je površina bila prekrivena nalozima za raspoređivanje na dužnosti (baš kao i sada), uhvatila je sebe kako naprosto sedi i zuri u nedovršen posao.
<BR>&nbsp;&nbsp;&nbsp;&nbsp;&nbsp;Koje je sestre i sa kojih dužnosti trebalo poslati u to užasno Raštrkavanje? Na koji način su mogle da uvećaju šanse za opstanak onih nekoliko peščanih pastrmki koje su sestre nosile sa sobom u Raštrkavanje? Kolika je putna zaliha melanža bila dovoljna? Da li je trebalo sačekati pre no što pošalju još sestara u nepoznato? Čekati na mogućnost da se utiče na Skitala da im otkrije na koji način akslotl-tankovi proizvode začin?
<BR>&nbsp;&nbsp;&nbsp;&nbsp;&nbsp;Odrade se priseti da joj se ono osećanje tuđinskog javilo dok je žvakala sendvič. Osmotrila ga je i malko rastvorila. Šta ja to jedem? Pileća jetra i luk na najboljem kapitolskom hlebu.
<BR>&nbsp;&nbsp;&nbsp;&nbsp;&nbsp;Preispitijući svoje svakodnevne navike, došla je do zaključka da je i to deo osećaja tuđinskog.
<BR>&nbsp;&nbsp;&nbsp;&nbsp;&nbsp;"Izgledaš bolesno", reče Belonda.
<BR>&nbsp;&nbsp;&nbsp;&nbsp;&nbsp;"Samo sam umorna", slaga Odrade. Znale su da ih laže, ali da li su imale smelosti da je izazovu? "Vas dve mora da ste isto toliko umorne." Naklonost u njenom tonu.
<BR>&nbsp;&nbsp;&nbsp;&nbsp;&nbsp;Bel nije bila zadovoljna. "Daješ loš primer!"
<BR>&nbsp;&nbsp;&nbsp;&nbsp;&nbsp;"Šta? Ja?" Podrugljiva žestina ne promače Bel.
<BR>&nbsp;&nbsp;&nbsp;&nbsp;&nbsp;"Prokleto dobro znaš da je tako!"
<BR>&nbsp;&nbsp;&nbsp;&nbsp;&nbsp;"Reč je o tvom ispoljavanju naklonosti", umeša se Tamalane. "Čak i prema Bel."
<BR>&nbsp;&nbsp;&nbsp;&nbsp;&nbsp;"Ne želim tvoju prokletu naklonost! To je pogrešno."
<BR>&nbsp;&nbsp;&nbsp;&nbsp;&nbsp;"Samo ako dopustim da upravlja mojim odlukama, Bel. Samo tada."
<BR>&nbsp;&nbsp;&nbsp;&nbsp;&nbsp;Belondin glas se utiša do promuklog šapata. "Neki misle da si opasno romantična, Dar. Znaš i sama šta iz toga može da proizađe."
<BR>&nbsp;&nbsp;&nbsp;&nbsp;&nbsp;"Svrstavanje sestara uz mene radi nečeg što nije naš opstanak. Jesi li to htela da kažeš?"
<BR>&nbsp;&nbsp;&nbsp;&nbsp;&nbsp;"Ponekad mi zadaješ glavobolju, Dar!"
<BR>&nbsp;&nbsp;&nbsp;&nbsp;&nbsp;"Moja su dužnost i pravo da ti zadajem glavobolju. Kada te glava ne boli postaješ neoprezna. Naklonost ti smeta, a mržnja ne." "Znam svoje mane."
<BR>&nbsp;&nbsp;&nbsp;&nbsp;&nbsp;Ne bi mogla ni biti časna majka a da to ne znaš.
<BR>&nbsp;&nbsp;&nbsp;&nbsp;&nbsp;Radna soba se ponovo pretvori u prisno mesto, no Odrade je sada znala izvor svog osećaja tuđinskog. Mislila je o ovom mestu kao o delu praistorije, posmatrajući je na taj način i sada kada je bila tek puka davna prošlost. Kao što će konačno i biti, ukoliko njen plan uspe. Znala je šta joj u ovom trenutku valja činiti. Kucnuo je čas da otkrije prvi korak.
<BR>&nbsp;&nbsp;&nbsp;&nbsp;&nbsp;Oprezno.
<BR>&nbsp;&nbsp;&nbsp;&nbsp;&nbsp;Da, Tar. Predostrožna sam baš kao što si i ti bila.
<BR>&nbsp;&nbsp;&nbsp;&nbsp;&nbsp;Možda su Tam i Bel bile stare, ali su njihovi umovi umeli da budu britki kada su to nužnosti zahtevale.
<BR>&nbsp;&nbsp;&nbsp;&nbsp;&nbsp;Odrade prikova pogled za Bel. "Stanovišta, Bel. Naše je stanovište da na nasilje ne uzvraćamo nasiljem." Ona podiže ruku sprečavajući Belin odgovor. "Da, nasilje rađa još nasilja i klatno se njiše sve dok i nasilnici ne budu uzdrmani."
<BR>&nbsp;&nbsp;&nbsp;&nbsp;&nbsp;"Na šta ciljaš?" upita Tam.
<BR>&nbsp;&nbsp;&nbsp;&nbsp;&nbsp;"Možda bi vredelo da porazmislimo o tome da još žešće razdražimo bika."
<BR>&nbsp;&nbsp;&nbsp;&nbsp;&nbsp;"Ne smemo. Još ne."
<BR>&nbsp;&nbsp;&nbsp;&nbsp;&nbsp;"Isto tako ne smemo samo ovde da sedimo skrštenih ruku, bezumno čekajući da nas one pronađu. Lampadas i ostale naše katastrofe svedoče šta će se dogoditi kada stignu. Kada, ne ako."
<BR>&nbsp;&nbsp;&nbsp;&nbsp;&nbsp;Izgovarajući ove reči Odrade oseti onu provaliju u sebi - progonitelja sa sekirom iz noćne more koji nikad nije bio bliži nego sada. Želela je da utone u noćnu moru i da se okrene kako bi prepoznala onoga koji ih je tako uporno sledio, ali nije imala smelosti. To je bila greška kvizac haderaha.
<BR>&nbsp;&nbsp;&nbsp;&nbsp;&nbsp;Ne vidite tu budućnost već je stvarate.
<BR>&nbsp;&nbsp;&nbsp;&nbsp;&nbsp;Tamalane je htela da zna zbog čega je Odrade pokrenula ovo pitanje. "Jesi li se predomislila, Dar?"
<BR>&nbsp;&nbsp;&nbsp;&nbsp;&nbsp;"Naš gola-Teg star je deset godina."
<BR>&nbsp;&nbsp;&nbsp;&nbsp;&nbsp;"Odviše mlad da bismo pokušale da vaspostavimo njegova prvobitna sećanja", reče Belonda.
<BR>&nbsp;&nbsp;&nbsp;&nbsp;&nbsp;"Zbog čega smo ponovo stvorile Tega ako ne zbog nasilnih akcija?" upita Odrade. "Oh, da!" Baš kada je Tam pokušala da prigovori. "Teg nije uvek nasiljem rešavao naše probleme. Miroljubivi bašar umeo je da odvrati neprijatelja razumnim rečima."
<BR>&nbsp;&nbsp;&nbsp;&nbsp;&nbsp;Tam zamišljeno primeti: "Možda Uvažene Naložnice nikad neće hteti da pregovaraju."
<BR>&nbsp;&nbsp;&nbsp;&nbsp;&nbsp;"Osim ako ih ne sateramo u ćorsokak."
<BR>&nbsp;&nbsp;&nbsp;&nbsp;&nbsp;"Mislim da predlažeš da se prebrzo krećemo", reče Belonda. Trebalo je i očekivati da će Bel dostići mentatsku sumaciju.
<BR>&nbsp;&nbsp;&nbsp;&nbsp;&nbsp;Odrade duboko uzdahnu i spusti pogled na svoj radni sto. Konačno je kucnuo čas. Onog jutra kada je izvadila bebu-golu iz njegovog skarednog 'tanka' osetila je da je ovaj trenutak iščekuje. Još tada je znala da će tog golu morati da stavi na tešku probu, i to već u njegovom nezrelom dobu. Uprkos krvnim vezama.
<BR>&nbsp;&nbsp;&nbsp;&nbsp;&nbsp;Posegnuvši rukom ispod stola Odrade dotače pozivno polje. Njene dve savetnice ćutke su stajale i čekale. Znale su da se sprema da kaže nešto važno. U jednu stvar je Vrhovna majka mogla da bude sigurna - njene sestre su je slušale sa velikom pažnjom, sa prilježnošću koja bi godila i nekom znatno više vezanom za svoj ego od jedne časne majke.
<BR>&nbsp;&nbsp;&nbsp;&nbsp;&nbsp;"Politika", reče kratko Odrade.
<BR>&nbsp;&nbsp;&nbsp;&nbsp;&nbsp;To im munjevito privuče pažnju! Bremenita reč. Kada ste stupali na područje politike Bene Geserita, ustrojavajući vaše moći zarad zauzimanja visokih položaja, postajali ste zatočenik odgovornosti. Opterećivali ste sebe dužnostima i odlukama koje su vas vezivale za živote onih koji zavise od vas. U tome je počivala suština vezanosti Sestrinstva za njegove Vrhovne majke. Ona jedna reč kazivala je savetnicima i telobraniteljkama da je Prva-među-jednakima donela odluku.
<BR>&nbsp;&nbsp;&nbsp;&nbsp;&nbsp;Sve tri čuše tihe šuštave zvuke koraka nekog ko je spolja prilazio vratima radne sobe. Odrade dotače belu ploču na bližem, desnom uglu svog stola. Vrata iza njih se otvoriše i na njima se ukaza Stregi čekajući da primi naređenje Vrhovne majke.
<BR>&nbsp;&nbsp;&nbsp;&nbsp;&nbsp;"Dovedi ga", reče Odrade.
<BR>&nbsp;&nbsp;&nbsp;&nbsp;&nbsp;"Da Vrhovna majko." Gotovo bezosećajno. Puno je obećavala ova akolitka, Stregi.
<BR>&nbsp;&nbsp;&nbsp;&nbsp;&nbsp;Zakratko je nestala sa vidika da bi se uskoro vratila, vodeći za ruku Milesa Tega. Dečakova kosa bila je plava, no ipak isprugana tamnijim pramenovima koji su kazivali da će sadašnja svetla boja potamneti kada odraste. Lice mu je bilo uzano, a nos tek sa nagoveštajima jastrebske povijenosti, tako svojstvene atreidskim muškarcima. Njegove plave oči oprezno su se pomicale, obuhvatajući prostoriju i prisutne sa radoznalim očekivanjem.
<BR>&nbsp;&nbsp;&nbsp;&nbsp;&nbsp;"Molim te, Stregi, pričekaj napolju."
<BR>&nbsp;&nbsp;&nbsp;&nbsp;&nbsp;Odrade sačeka da se vrata zatvore.
<BR>&nbsp;&nbsp;&nbsp;&nbsp;&nbsp;Dečak je stajao gledajući u Odrade bez i najmanjeg znaka nestrpljenja.
<BR>&nbsp;&nbsp;&nbsp;&nbsp;&nbsp;"Miles Teg, gola", reče Odrade. "Svakako se sećaš Tamalane i Belonde."
<BR>&nbsp;&nbsp;&nbsp;&nbsp;&nbsp;Udostojio je ove dve žene jednim brzim pogledom ali je i dalje ćutao, očigledno ne mnogo podstaknut napetošću njihovog ispitivačkog stava.
<BR>&nbsp;&nbsp;&nbsp;&nbsp;&nbsp;Tamalane se namršti. Od samog početka se nije slagala s tim da ovo dete nazivaju golom. Gole su podizane iz ćelija leša. Ovo je, međutim, bio klon, baš kao što je i Skital bio klon.
<BR>&nbsp;&nbsp;&nbsp;&nbsp;&nbsp;"Poslaću ga u ne-brod, kod Dankana i Murbele", reče Odrade. "Ko bi bolje od Dankana mogao da vaspostavi Milesova prvobitna sećanja?"
<BR>&nbsp;&nbsp;&nbsp;&nbsp;&nbsp;"Pesnička pravda", složi se Belonda. Nije izrekla svoje primedbe, iako je Odrade znala da će one doći na red kada dečak ode. Premlad!
<BR>&nbsp;&nbsp;&nbsp;&nbsp;&nbsp;"Šta je htela da kaže tim - pesnička pravda?" upita Teg. Glas mu je bio pomalo piskav.
<BR>&nbsp;&nbsp;&nbsp;&nbsp;&nbsp;"Kad je bašar bio na Gamuu, vaspostavio je Dankanova prvobitna sećanja."
<BR>&nbsp;&nbsp;&nbsp;&nbsp;&nbsp;"Da li je to odista tako bolno?"
<BR>&nbsp;&nbsp;&nbsp;&nbsp;&nbsp;"Dankan je smatrao da jeste."
<BR>&nbsp;&nbsp;&nbsp;&nbsp;&nbsp;Neke odluke moraju biti nemilosrdne.
<BR>&nbsp;&nbsp;&nbsp;&nbsp;&nbsp;Odrade je držala da je mirenje sa činjenicom da ste mogli da donosite vlastite odluke velika prepreka. Nešto što Murbela nikada neće tražiti da joj bude objašnjeno.
<BR>&nbsp;&nbsp;&nbsp;&nbsp;&nbsp;Kako da ublažim udarac?
<BR>&nbsp;&nbsp;&nbsp;&nbsp;&nbsp;Postojali su trenuci kada niste mogli da ga ublažite: zapravo je bilo milostivije strgnuti zavoje, proprativši to jednim munjevitim sevom bola.
<BR>&nbsp;&nbsp;&nbsp;&nbsp;&nbsp;"Može li mi taj... taj Dankan Ajdaho stvarno vratiti moja sećanja od... pre?"
<BR>&nbsp;&nbsp;&nbsp;&nbsp;&nbsp;"Može i hoće."
<BR>&nbsp;&nbsp;&nbsp;&nbsp;&nbsp;"Nismo li suviše nagle?" upita Tamalane.
<BR>&nbsp;&nbsp;&nbsp;&nbsp;&nbsp;"Proučavam izveštaje o bašaru", nastavi Teg. "Bio je znamenit vojskovođa i mentat."
<BR>&nbsp;&nbsp;&nbsp;&nbsp;&nbsp;"A ti si, pretpostavljam, ponosan zbog toga?" Bel svoje pitanje uputi neposredno dečaku.
<BR>&nbsp;&nbsp;&nbsp;&nbsp;&nbsp;"Ne posebno." Uzvratio joj je pogled ni ne trepnuvši. "Razmišljam o njemu kao o nekom drugom. Zanimljivo, ipak."
<BR>&nbsp;&nbsp;&nbsp;&nbsp;&nbsp;"Nekom drugom", promrmlja Belonda. Ona pogleda Odrade sa neslaganjem punim skrivene zlobe. "Gaziš duboko u poduci koju mu daješ!"
<BR>&nbsp;&nbsp;&nbsp;&nbsp;&nbsp;"Kao što je i njegova rođena majka činila."
<BR>&nbsp;&nbsp;&nbsp;&nbsp;&nbsp;"Hoću li se setiti i nje?" upita Teg.
<BR>&nbsp;&nbsp;&nbsp;&nbsp;&nbsp;Odrade mu uputi zaverenički osmeh, jedan od onih kakve su razmenjivali u šetnjama po voćnjaku. "Hočeš."
<BR>&nbsp;&nbsp;&nbsp;&nbsp;&nbsp;"Sve?"
<BR>&nbsp;&nbsp;&nbsp;&nbsp;&nbsp;"Setićeš se svega - svoje žene, dece, bitaka. Svega."
<BR>&nbsp;&nbsp;&nbsp;&nbsp;&nbsp;"Najbolje je da sada pođe!" uzviknu Belonda.
<BR>&nbsp;&nbsp;&nbsp;&nbsp;&nbsp;Dečak se osmehnu, ali pogleda Odrade, čekajući naređenje.
<BR>&nbsp;&nbsp;&nbsp;&nbsp;&nbsp;"Vrlo dobro, Milese", reče Odrade. "Reci Stregi da te odvede u tvoje nove odaje u ne-brodu. Ja ću doći kasnije i predstaviti te Dankanu."
<BR>&nbsp;&nbsp;&nbsp;&nbsp;&nbsp;"Mogu li da se popnem Stregi na krkače?"
<BR>&nbsp;&nbsp;&nbsp;&nbsp;&nbsp;"Pitaj je."
<BR>&nbsp;&nbsp;&nbsp;&nbsp;&nbsp;Teg hitro pritrča Odradi, prope se na prste i poljubi je u obraz. "Nadam se da je moja prava majka bila kao ti."
<BR>&nbsp;&nbsp;&nbsp;&nbsp;&nbsp;Odrade ga nežno potapša po ramenu. "Vrlo slična meni. A sada čistac."
<BR>&nbsp;&nbsp;&nbsp;&nbsp;&nbsp;Kada se vrata za njim zatvoriše, Tamalane reče: "Nisi mu rekla da si jedna od njegovih kćeri!"
<BR>&nbsp;&nbsp;&nbsp;&nbsp;&nbsp;"Ne još."
<BR>&nbsp;&nbsp;&nbsp;&nbsp;&nbsp;"Hoće li mu Ajdaho reći?"
<BR>&nbsp;&nbsp;&nbsp;&nbsp;&nbsp;"Ako mu ukažemo na to."
<BR>&nbsp;&nbsp;&nbsp;&nbsp;&nbsp;Belondu nisu zanimale takve sitnice. "Šta nameravaš, Dar?"
<BR>&nbsp;&nbsp;&nbsp;&nbsp;&nbsp;Tamalane joj odgovori umesto Odrade. "Kazneni odred pod komandom našeg mentata bašara. To je očito."
<BR>&nbsp;&nbsp;&nbsp;&nbsp;&nbsp;Zagrizla je mamac!
<BR>&nbsp;&nbsp;&nbsp;&nbsp;&nbsp;"Je li to - to?" upita Belonda.
<BR>&nbsp;&nbsp;&nbsp;&nbsp;&nbsp;Odrade im uputi odlučan pogled. "Teg je bio najbolji koga smo ikad imale. Ako iko može da kazni naše neprijatelje..."
<BR>&nbsp;&nbsp;&nbsp;&nbsp;&nbsp;"Bolje bi bilo da počnemo da podižemo još jednog", reče Tamalane.
<BR>&nbsp;&nbsp;&nbsp;&nbsp;&nbsp;"Ne dopada mi se to što će i Murbela moći da ima uticaja na njega", reče Belonda.
<BR>&nbsp;&nbsp;&nbsp;&nbsp;&nbsp;"Da li će Ajdaho sarađivati?!" upita Tamalane.
<BR>&nbsp;&nbsp;&nbsp;&nbsp;&nbsp;"Učiniće uvek ono što jedan Atreid zahteva od njega."
<BR>&nbsp;&nbsp;&nbsp;&nbsp;&nbsp;Odrade izreče ovo sa više pouzdanja no što je zapravo osećala, ali joj te reči otvoriše svest ka još jednom izvoru osećanja tuđinskog.
<BR>&nbsp;&nbsp;&nbsp;&nbsp;&nbsp;Vidim nas onako kako nas Murbela vidi! Mogu, barem, da razmišljam kao jedna Uvažena Naložnica!
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
