<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KODA
<P>&nbsp;&nbsp;&nbsp;&nbsp;&nbsp;Citat iz jednog turističkog vodiča:
<BR>&nbsp;&nbsp;&nbsp;&nbsp;&nbsp;Između Bornemauta i Svonidža proteže se divlje vresište. Sa juga ograničeno kanalom Lamanš, sa istoka zalivom i lukom Pul, sa severa krivudavom rekom Frourn, a sa zapada Lakfordijskim jezerima, ovde leži poluostrvo Purbek, preko koga se proteže lanac bregova. Kroz te bregove se do mora može proći samo jednim prolazom, za koji u starim jezicima postoje izrazi 'geat' i 'gut'. Nasred tog prolaza nekada se nalazila velika tvrđava. Bila je vrlo teško pristupačna, retko je opsađivana, i nikada nije oružjem osvojena. To se uporište zvalo 'Kapija Korfea', i zaista je bilo kapija, ključ za vladavinu jugozapadom Engleske.
<BR>&nbsp;&nbsp;&nbsp;&nbsp;&nbsp;Po tom zamku je i obližnje selo dobilo ime. Ostaci nekadašnjeg zamka i danas se mogu videti na strmom prirodnom uzvišenju iznad sela. Strmine su sad obrasle žbunjem i drvećem. Potok koji je nekada sačinjavao deo odbrambenog kanala sa vodom, teče i danas, ali je sasvim zaklonjen drvećem. Sive je boje i vrlo tih, a teče između visokih obala sa kojih se sve do vode spuštaju zeleni listovi paprati.
<BR>&nbsp;&nbsp;&nbsp;&nbsp;&nbsp;Postojala su tri dvorišta, a u prvo od njih s moglo ući isključivo preko stamenog kamenog mosta, koji se protezao preko odbrambenog kanala. Kapija je zaprečavana pomoću portkulisa, samo jednog. Tamo gde je portkulis prolazio kroz kamen, ostali su duboki žljebovi, u koje i danas može stati ljudska ruka. Po ulasku u tvrđavu, stizalo se ubrzo do sledeće kapije, koja je poznata pod pogrešnim nazivom Kapija mučenika. Legenda tvrdi da je na toj kapiji Elfrida nožem ubila princa Edvarda, da bi presto pripao njenom sinu Etelredu; međutim, legendi na štetu, istorijske činjenice pokazuju da u to vreme zamak uopšte nije postojao, nego se na vrhu brega nalazila samo jedna lovačka kućica. Kapija mučenika je delimično razvaljena, i to, tvrdi se, minama pape Jovana. Levu i desnu stranu kapije činile su dve kule jedna stoji gde i ranije, a druga je skliznula nekoliko metara niz brdo, ali zahvaljujući svojim jakim temeljima nije pala.
<BR>&nbsp;&nbsp;&nbsp;&nbsp;&nbsp;Kad se produži uzbrdo stiže se do ruševina centralnog dela tvđave. Neke od tih ruševina dižu se i po trideset, pa i više metara uvis, i zapanjuju posetioca svojom masivnošću i snagom. Ostala su samo dva velika zida, deo trećeg, i visoka tanka krila, znatno oštećena erozijom ali još stabilna zahvaljujući izvrsnom povezivanju kamenih blokova. Svi drugi delovi zamka su srušeni, i leže na bregu u velikim hrpama. Pojedini kameni blokovi su sedam, pa i više metara dugački i upola toliko debeli. Postoji utabana staza koja krivuda kroz ruševine. Ona prolazi kroz ostatke stare kapele i velikih kuhinja gde su se nekad pekli celi volovi za mnogobrojne prijatelje lordova od Purbeka. Kad se posetilac popne na najvišu tačku brega i odatle baci pogled na spomenuete još nesrušene delove zamka, on može videti prozore, galerije, i ostatke stepeništa. Već mnogo godina, međutim, tim stepeništima nije prošao niko sem ptica...
<BR>
<BR>&nbsp;&nbsp;&nbsp;&nbsp;&nbsp;Doputovao je hoverferijem iz Bornemauta; ta je mašina izašla na plažu kod Studlenda, razbacujući pesak i morsku penu, i tu stala. Bio je to visok čovek, dugih ruku i nogu, izdužene vilice, plavokos, ali ošišan sasvim kratko, gotovo do kože. Imao je na sebi mrke pantalone i košulju sa rukavima zavrnutim do lakata; preko jedne ruke nosio je laku vodo-otpornu vetrovku, a na leđima zdepasti platneni ranac. Njegove su oči imale neobičnu boju, duboku morsko-plavu; preletale su, činilo se zabrinuto, preko druma kojim se zaputio.
<BR>&nbsp;&nbsp;&nbsp;&nbsp;&nbsp;Iznenada je ugledao to mesto, na bregu iza koga su se uzdizala još dva druga brega. Zastao je kao da se uplašio; zurio je u daleke ruševine, a dah mu je šušteći prolazio, polako, kroz poluotvorena usta. Produžio je pešačenje ka Korfeu. Činilo mu se da ostaci zamka polako rastu, da se dižu ka nebu. Udahnuo je duboko, žmirnuo zbog prejake svetlosti sunca. Seo je na jednu uzvisinu, obraslu travom prepunom insekata koji su zujali, zapalio cigaretu. Sve ono što je čitao bilo je nedovoljno da ga pripremi za susret sa ovim prizorom.
<BR>&nbsp;&nbsp;&nbsp;&nbsp;&nbsp;Video je seoce, staro i posustalo, talasaste krovove obrasle krastama lišaja modro-oranž boje. Te kuće kao da su i sad vrebale neće li naići neka opasnost; prozori su bili uzani i bojažljivi, pragovi ulaznih vrata prilično odignuti od tla kako bi ih bilo teže razvaliti. A nad njima, opustošeno lice zamka, van svake ljudske proporcije veliko, nalik na lobanju sa razlupanim temenom umesto krune; hiljadugodišnji gnev kamena, uperen sumorno preko vresišta i prema moru, gnev pradavan i nepomirljiv.
<BR>&nbsp;&nbsp;&nbsp;&nbsp;&nbsp;Krenuo je bliže, čvrstim korakom. Iako ga je ogromnost ruševina šokirala, ipak kao da je nešto duboko u njemu očekivalo baš takav prizor; kao da je u njegovoj svesti već postojalo mesto, koje se samo ovim i ovakvim prizorom moglo tačno popuniti. Apsurdna pomisao, naravno.
<BR>&nbsp;&nbsp;&nbsp;&nbsp;&nbsp;Stigao je do velikog travnatog pramca brega. Drum je tu krivudao i polazio ka centralnom seoskom trgu. Pošao je tamo; tačnije, ponela ga je i bez njegove volje, neka čudna zemljotresna plima memorije. Ne memorije u mozgu, nego u krvi i kostima. Odmahnuo je glavom; pomalo se ljutio na sebe, a pomalo i zabavljao. Zapitao se, kako je moguće da se čovek vrati kući, na mesto koje nikad nije video?
<BR>&nbsp;&nbsp;&nbsp;&nbsp;&nbsp;Napredovao je polako, uzbrdo. Kroz razlomljene kapije, pored krnjih i zdrobljenih kamenih prepona, do mesta gde je opet osetio sveži povetarac sa vresišta. Seo je u senku jednog velikog zida, osetio na svom telu hladnoću kamena. S ove visine, jasno je video kako se presijavaju tornjevi reaktora nuklearne elektrane u Pulu, srebrnasti na suncu. Daleko, na purpurnoj izmaglici mora, bele tačke hoverkrafta bučno su jurile preko voda Lamanša.
<BR>&nbsp;&nbsp;&nbsp;&nbsp;&nbsp;Postepeno je postajao svestan simbola, duboko urezanog u kamen, reklo bi se zamrznutog gotovo na visini njegovog lica. Glasovi turista među zidinama kao da su za tren utihnuli; prišao je simbolu, krećući se kao u nekom hladnom snu. Dotakao je glatko isklesane površine, klizio prstima preko njih, iznova i iznova. Simbol je bio veliki, gotovo čitav metar u prečniku; stajao je tu, enigmatičan, ponosan, sastavljen od ukrštenih linija nalik na krabu, obavijenih krugom. Preko ovog simbola, dok ga je gledao, pređoše senke oblaka; ptice su lepetale i kričale u visinama. Činilo mu se da ga krug podseća na oblik atomskog reaktora. Konfiguracija ovog crteža budila je u njemu najdublje korene pamćenja. Pokretao je usne, nečujno; nesvesno je posegao jednom rukom oko vrata dotakao zlatni lančić i medaljon ispod košulje. Oduvek je nosio taj medaljon, majušnu reprodukciju ovoga simbola pred kojim je sad stajao.
<BR>&nbsp;&nbsp;&nbsp;&nbsp;&nbsp;Sišao je polako sa ruševina, prešao preko nekadašnjih dvorišta, okrenuo se da vidi kako zamak zuri nadole, u njega. Prigrlio je sebi neobičnost ovog mesta. Onaj simbol je, kao neka vremeplovna amajlija, probudio dubine bića i memorije, pokrenuo ogromne čudne slike koje su tamnele i nestajale pre nego što ih je um mogao sagledati; slike koje su sa sobom donosile hladnoću i tugu, žaljenje za stvarima izgubljenim i nepoznatim, bespovratno iščezlim.
<BR>&nbsp;&nbsp;&nbsp;&nbsp;&nbsp;Pored njega prođe grupa ovdašnjih devojaka. Odmerile su ga pogledima, očima iz kojih je zračila otvorenost i poštenje. On ih, međutim, nije ni primetio. Stresao se malo, kao od hladnoće, pod vrelim, bleštavim suncem.
<BR>&nbsp;&nbsp;&nbsp;&nbsp;&nbsp;Naiđe na dvoriste crkvice. Odgurnuo je staru, škripavu kapiju, koja se iza njega zalupila. Dvorište je odavno zaraslo u visoku travu, a tise su se toliko razrasle, i tako divlje splele svoje grane i lišće, da je morao da se probija ispod njih. Na sredini dvorišta postojao je jedan otvoreni prostor, bez drveća; tamo su iz visoke trave virili glatki sivi krstovi. Tako je opet mogao da vidi, preko krovova, breg i zamak; i, iza brega, vagone jednošinske železnice, monoreila, koji su šapatom jurili svojim putem kroz vazduh, preko kredno-belih useka u bregovima, prema Studlandu i prema moru. Dugo je sedeo, pušio, gledao. Glasovi dece stizali su do njega insekatski sitni, poluizgubljeni u šuštanju, na vetru, trave sa velikim kitnjastim purpurnim vrhovima. Stiskao je medaljon; puls je otkucavao u njegovim prstima, sve dok mu se nije učinilo da i medaljon pulsira kao drugo, maleno, srce.
<BR>&nbsp;&nbsp;&nbsp;&nbsp;&nbsp;Pre nego što je otišao iz ovog crkvenog dvorišta, opet je video vilinski znak, koji ga je kao uklesano oko gledao sa bledog pravougaonika jednog nadgrobnog kamena.
<BR>&nbsp;&nbsp;&nbsp;&nbsp;&nbsp;U velikoj beloj krčmi naspram prilaza zamku, sedeo je i pio pivo, jeo sendviče i sir, posmatrao gomile turista u baru. Otišao je tek kad su krčmu zatvorili. Zamak ga je još čekao, topao i ogroman na suncu.
<BR>&nbsp;&nbsp;&nbsp;&nbsp;&nbsp;Jedna je stazica vodila nadole, pored brega. Vodila ga je pod prirodni svod od drveća i žbunja, duž kanala iz koga je dopirala svežina. Kroz grane je nazirao početak uspona, nagnutu ravan suncem spržene trave. Izabrao je jednu stazicu i počeo da se penje. Neke koze bile su privezane u blizini; njihovo meketanje mu je dopiralo do ušiju, kao blagi zvuk pomešan sa promuklo šaputavim glasovima vagona monoreila.
<BR>&nbsp;&nbsp;&nbsp;&nbsp;&nbsp;Visoko na bregu, ispod srušenog zida, našao je jedno udubljenje, zaklonjeno zbijenom grupom kržljavih drveta. Iz trave su stršali masivni blokovi kamena; naslonio se na jedan blok, pogledao uvis, kroz ples lišća. Veliko lice zurilo je niz breg.
<BR>&nbsp;&nbsp;&nbsp;&nbsp;&nbsp;Pravo mesto; pravi trenutak.
<BR>&nbsp;&nbsp;&nbsp;&nbsp;&nbsp;Raspakovao je svoj ranac. Pažljivo je, vitkim prstima boje trave izvukao debeli paket, pogledao stare pečate na njemu: vilinski znak bio je utisnut u vosku. Razlomio je pečate, poravnao krute listove hartije. Već je upola znao šta će ugledati: red za redom gustog, iskošenog, urednog rukopisa. Dobro je poznavao i pamtio taj rukopis. Počeo je da čita. Paklo cigareta ležalo je zaboravljeno na travi.
<BR>&nbsp;&nbsp;&nbsp;&nbsp;&nbsp;Iz daljine, sa verhemskog druma, dopiralo je brujanje saobraćaja, tiho ali uporno, kao zujanje pčela. Novo srednjeletnje zujanje. Sunce je putovalo nebom; senke drveća su se njihale, premeštale i izduživale. Narod je prolazio donjom stazom: muškarci crvenih lica, deca, dečaci u belim košuljama, devojke u blistavim tananim suknjama; čuo se smeh. Okretao je stranice polako, zastajući ponegde da sebi rastumači poneku arhaično napisanu reč. Glasovi iz sela, komešanje i buka, pojačavali su se i slabili, i najzad se povukli; livade se isprazniše, a krčme opet otvoriše svoja vrata. Činilo mu se da je postavljen izvan vremena; za njega su duvali, i travu talasali, neki prastari vetrovi, a u bregovima mumlali stari topovi.
<BR>&nbsp;&nbsp;&nbsp;&nbsp;&nbsp;Zapadno nebo se pretvorilo u rasplamteli bakarni štit. Sad su ruševine bile, bar se tako činilo, ptičji visoke, bile su duhovi napola izgubljeni u grubim peščano-crvenim mlazevima svetlosti. Senke su puzile dolinom, postajući, sa nailaskom mraka, sve gušće. Drum je utihnuo.
<BR>&nbsp;&nbsp;&nbsp;&nbsp;&nbsp;Kad je završio čitanje duge pripovesti, našao je još jednu kovertu, takođe zapečaćenu. Otvorio ju je polako, i okrenuo hartiju ka svetlosti da bi je mogao čitati.
<BR>
<BR>&nbsp;&nbsp;&nbsp;&nbsp;&nbsp;Dragi Džon,
<BR>&nbsp;&nbsp;&nbsp;&nbsp;&nbsp;sad već možda pogađaš bar deo onoga što me je nagnalo da te pošaljem tako daleko, do mesta koje nikad nisi video. Deo, ne sve; jer, ima mnogo toga što ni ti ni ja verovatno nećemo nikad razumeti. A sad me dobro slušaj. Jer reči blede, postaju prah i manje od praha; neka moj glas ostane u tebi, i neka bude kao glas onog vetra koji večno duva.
<BR>&nbsp;&nbsp;&nbsp;&nbsp;&nbsp;Ovde, na ovom mestu, započela je ta neobična pobuna zamkova; a ovde se, kao što si upravo pročitao, i završila. Ovde je započela sloboda sveta, ukoliko je u ovom slučaju 'sloboda' prava reč. Feudalni svet Gizeviusa Velikog je razbijen; ujedno je oborena i Crkva koja je taj svet stvorila, održavala, i dovela do procvata.
<BR>&nbsp;&nbsp;&nbsp;&nbsp;&nbsp;Kad se činilo da je stisak Crkve najjači, bio je u stvari najslabiji. Svega deset godina posle rušenja ovih zidina, kolonije u Novom svetu su se otrgle vladavini Rima, izborile sebi slobodu. Ustanci su zatim započeli širom zapadne hemisfere; a klica svih tih ustanaka bila je baš pobuna ovih zamkova. Otrgla se Australazija, pa Holandija, pa glavnina Skandinavije; a kad se papa upetljao u konačni rat protiv Germanije, kralj Čarls je iskoristio svoju šansu i proglasio secesiju od rimske crkve. Tako je Engleska prerasla opet u Veliku Britaniju, bez žrtava i bez krvoprolića. Elektricitet, unutrašnje sagorevanje, i mnoge druge stvari bile su već pronađene, trebalo ih je samo uvesti u upotrebu; Rim je to onemogućavao. Zato danas ljudi pljuju na uspomenu rimske crkve, nazivaju je gnusnom i opakom, i još će je mnogo godina tako nazivati, sa dobrim razlogom.
<BR>&nbsp;&nbsp;&nbsp;&nbsp;&nbsp;Ali, shvati, Džon. Sagledaj stvari jasno i bez ogorčenja. Čitaj o jednoj pradavnoj misteriji, o nečemu što je užasavalo Crkvu hiljadu godina pre tvog rođenja.
<BR>
<BR>&nbsp;&nbsp;&nbsp;&nbsp;&nbsp;Pipajući jednom rukom, ne prekidajući čitanje, našao je medaljon koji je visio na lančiću oko njegovog vrata. Prstom je pokrio donji deo diska.
<BR>&nbsp;&nbsp;&nbsp;&nbsp;&nbsp;Dve strele.
<BR>&nbsp;&nbsp;&nbsp;&nbsp;&nbsp;Pomakao je prst i pokrio samo gornji deo diska.
<BR>&nbsp;&nbsp;&nbsp;&nbsp;&nbsp;Još dve strele.
<BR>
<BR>&nbsp;&nbsp;&nbsp;&nbsp;&nbsp;Dve strele pokazuju napolje, pisalo je u pismu. A druge dve su okrenute jedna ka drugoj. To je kraj svekolikog progresa; to smo znali kad smo prvi put urezali vilinski znak, pre mnogo vekova. Posle fisije, fuzija; to je taj progres koji su pape tako ogorčeno nastojali da spreče.
<BR>&nbsp;&nbsp;&nbsp;&nbsp;&nbsp;Putevi Crkve oduvek su bili tajanstveni, a njena politika nejasna. Pape su znali, a i mi znamo, da kad čovek jednom ovlada elektricitetom, ubrzo prelazi na atom. Kad jednom postignu fisiju, ljudi ubrzo ovladaju i fuzijom. Jer, u jedno davno doba, izvan našeg eona, izvan ljudskog pamćenja, postojala je jedna velika civilizncija. Dogodili su se tamo i Dolazak, Smrt i Vaskrsenje, i Konkvista, i Reformacija, i Armarla. I spaljivanje, Arznagedon. I tamo, u tom starom svetu, znali su za nas; i tamo su nas takođe zvali vilama, Prastarima, i Narodom iz pustara. Nismo zaboravili.
<BR>&nbsp;&nbsp;&nbsp;&nbsp;&nbsp;Crkva je znala da se progres ne može zaustaviii, ali da se može usporiti, makar i za samo pola stoleća, da bi se čovek uzdigao bar za pedalj više ka stvarnoj razumnosti. To je bio njen dar ovome svetu, neprocenjivo vredan. Da li je zavela diktaturu? Jeste. Da li je vešala i spaljivala? Da, pomalo. Ali se nisu dogodili ni Belzen, ni Buherzvald, ni Pašendel.
<BR>&nbsp;&nbsp;&nbsp;&nbsp;&nbsp;Zapitaj se, Džon, odakle su najednom iskrsli toliki naučnici? I doktori, mislioci, filozofi? Kako su to ljudi uspeli da se izdignu od feudalizma do demokratije u samo jednoj generaciji? Zar bi to postigli da nije Rim otvorio trezore tajnog, zabranjenog znanja i njime potopio svet? Kad je Crkva videla da se njena imperija raspada, i da njenoj vladvini dolazi kraj, vratila je ono što su svi mislili da je ukrala: znanje, koje je dotle čuvala na bezbednom mestu. Čuvala ga za bolja vremena, kad će ljudi biti u stanju pametno da ga upotrebe. To je bila njena, i naša, velika tajna; sada, i tvoja. Iskoristi je dobro.
<BR>&nbsp;&nbsp;&nbsp;&nbsp;&nbsp;Tvoja je majka želela da se jednog dana vratiš u svoj kraj, na ovo poluostrvo gde si rođen. Zato sam te odneo sa vresišta, ispred nosa Čarlsovih vojnika; zato sam te poveo u novu zemlju, i dao ti bogatstvo i znanje. Sad ti dajem i razumevanje; razumevanje samoga sebe, bez čega nijedan čovek nije kompletan. Time skidam teret sa svojih pleća. Neka svi bogovi, i naši i vaši, budu s tobom...
<BR>
<BR>&nbsp;&nbsp;&nbsp;&nbsp;&nbsp;Polako je spustio pismo na travu. Sedeo je, nepomičan do nedisanja, i dalje držeći medaljon među prstima. Nad njim, na kresti brega, bdio je zamak, visok i ogroman u noći koja je rasla. Odatle se nije mogao nadati nikakvoj pomoći. Osećao se kao ponovo rođen: stranac u vrlo stranoj zemlji.
<BR>&nbsp;&nbsp;&nbsp;&nbsp;&nbsp;Popela se tiho uz kosinu, i čučala, čekajući, toliko dugo da joj se činilo da svakako mora biti svestan njenog prisustva. Zekala je nepomično. Bila je to crnokosa devojka u svetloj haljini i svetlim sandalama. Mrštila se i poigravala stabljikom trave koju je držala među zubima.
<BR>&nbsp;&nbsp;&nbsp;&nbsp;&nbsp;"Ne b' trebali da bud'te ovde", progovori ona. "Bar po propisu. Ne sme se šetati po zamku kad padne mrak. To piše na tablama."
<BR>&nbsp;&nbsp;&nbsp;&nbsp;&nbsp;Okrenuo se, prevelikom naglošću; videla je da je na njegovom obrazu nešto zasjalo. "Izvin'te", dodala je. "Izvin'te, nisam mislila da... Je l' vam dobro?" Rukama se oslanjala na travu, napeto spremna da se odbaci udalj i odjuri.
<BR>&nbsp;&nbsp;&nbsp;&nbsp;&nbsp;Još nije bio sasvim sabran. "Nema problema", reče. "Nisam... nisam vas video, to je sve. Uletela mi mušica u oko."
<BR>&nbsp;&nbsp;&nbsp;&nbsp;&nbsp;Zastao joj je dah; odavno nije čula tako izrazit američki izgovor.
<BR>&nbsp;&nbsp;&nbsp;&nbsp;&nbsp;"Mogu l' da vidim?" I brzo: "Daj te da..." Maramica se izmađijala iz njene haljine.
<BR>&nbsp;&nbsp;&nbsp;&nbsp;&nbsp;"U redu je", reče on. "Odnela je to suza..." Protrljao je obraz dlanom.
<BR>&nbsp;&nbsp;&nbsp;&nbsp;&nbsp;"Sigurni ste?"
<BR>&nbsp;&nbsp;&nbsp;&nbsp;&nbsp;"A-ha", reče on. "Nije mi ništa, samo ste me prepali. Nisam vas video."
<BR>&nbsp;&nbsp;&nbsp;&nbsp;&nbsp;Obraćala se silueti, lice mu više nije videla.
<BR>&nbsp;&nbsp;&nbsp;&nbsp;&nbsp;"Baš mi 'e žao..." Ispljucnula je stabljiku trave, iščupala drugu. Čučala je oslanjajući se na pete. "Vi ste iz Novog sveta", reče. "Ostajete li kod nas?"
<BR>&nbsp;&nbsp;&nbsp;&nbsp;&nbsp;"Ne, po svoj prilici ne..." Slegnuo je ramenima. "Nema mesta u gostionicama, pitao sam svuda. Rek'o bi' da ću ići..."
<BR>&nbsp;&nbsp;&nbsp;&nbsp;&nbsp;"Kasno je", reče devojka. "Imate kola?"
<BR>&nbsp;&nbsp;&nbsp;&nbsp;&nbsp;"Ne. Nemam."
<BR>&nbsp;&nbsp;&nbsp;&nbsp;&nbsp;Sela je. Petu jedne noge je izvlačila iz kaiša sandale, i ponovo uvlačila. Zurila je dole, na stazu. "Uvek sam ja ovakva", reče. "Malo, kao, impulsivna. Ne zamerate?"
<BR>&nbsp;&nbsp;&nbsp;&nbsp;&nbsp;"Ne, gospođice..."
<BR>&nbsp;&nbsp;&nbsp;&nbsp;&nbsp;Osećao je žestoku potrebu da je zadrži kraj sebe. Da sede, pričaju, i gledaju kako se mesec diže nad utihlim bregom.
<BR>&nbsp;&nbsp;&nbsp;&nbsp;&nbsp;"Često se penjem ovamo", reče ona. "Najbolje je kad svi turisti odu. Postoji tajni ulaz u zamak. Našla sam ga kad sam bila mala. Sedela sam gore i zamišljala sam da je sve ovo, kao, moje. I da je ovde narod, i vojska, kao nekad. Straobalno dugo ste ovde ostali, videla sam vas pre više časova. Šta ste radili?"
<BR>&nbsp;&nbsp;&nbsp;&nbsp;&nbsp;"Ništa", reče on. "Sedeo. Razmišljao, tek tako."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O narodu", reče on jednostavno. "I o vojsci."
<BR>&nbsp;&nbsp;&nbsp;&nbsp;&nbsp;"Ima nešto čudno u vama", reče ona. "Je l' ste stidljivi?"
<BR>&nbsp;&nbsp;&nbsp;&nbsp;&nbsp;"Ne, gospoj'ce. Pa, dobro, ima možda pomalo i toga. Tek što sam stigao u Britaniju. Nisam se još snašao."
<BR>&nbsp;&nbsp;&nbsp;&nbsp;&nbsp;"Sami ste?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Nikad nisam upoznala Amerikanca", reče ona. "Mislim, da sa njim dugo pričam, da ga stvarno upoznam. Je l' vam to zvuči čudno?"
<BR>&nbsp;&nbsp;&nbsp;&nbsp;&nbsp;"Ne, gospoj'ce."
<BR>&nbsp;&nbsp;&nbsp;&nbsp;&nbsp;Povukla je zubima donju usnu. "Ako nemate prenoćište, znam gde ima mesta", reče ona. "Voleli biste da ostanete?"
<BR>&nbsp;&nbsp;&nbsp;&nbsp;&nbsp;"Da", reče on. "Da, voleo bih. Veoma."
<BR>&nbsp;&nbsp;&nbsp;&nbsp;&nbsp;"Moj otac ima krčmu, dole, odmah niz ulicu. Imamo stvarno dosta slobodnog prostora." Ustala je i zabacila kosu. "I'm da vidim. Mislim da će se on složiti. Onda se vraćam po vas. Bićete tada spremni da pođete?"
<BR>&nbsp;&nbsp;&nbsp;&nbsp;&nbsp;"Da", reče on. "Biću spreman."
<BR>&nbsp;&nbsp;&nbsp;&nbsp;&nbsp;Udaljila se, gazeći preko trave lakim i sigurnim korakom. Pratio je kako sevaju njene noge među senkama, čuo laki udar kad je doskočila na stazu.
<BR>&nbsp;&nbsp;&nbsp;&nbsp;&nbsp;Tiho mu se obratila odozdo. "I kad se vratim, a ono vas nigde nema."
<BR>&nbsp;&nbsp;&nbsp;&nbsp;&nbsp;Naprežući oči, uspeo je da pročita poslednje reči pisma.
<BR>
<BR>&nbsp;&nbsp;&nbsp;&nbsp;&nbsp;Sve stvari, u svim epohama, imaju svoje vreme i mesto. Zato smo, zasad, otišli. Ali ako si moj sin, onda, si i sin ovog mesta; sin ovog stenja i tla, ovog sunca i vetra i drveća. Ovaj narod, kakogod obučen, kakogod izmenjen, tvoj je narod.
<BR>&nbsp;&nbsp;&nbsp;&nbsp;&nbsp;Poznajem te, Džon, tako dobro. Poznajem tvoje srce, njegove tuge i radosti. Video si smrt na ovom starom tlu, i gnev koji možda nikada neće umreti. Prihvati to. Tuguj za starim koje nestaje, ali se čvrsto drži novog, i gradi ga. Ne padaj u jeres; nemoj žaliti zbog umiranja kamena.
<BR>
<BR>&nbsp;&nbsp;&nbsp;&nbsp;&nbsp;Džon Folkoner, 'senešal'.
<BR>
<BR>&nbsp;&nbsp;&nbsp;&nbsp;&nbsp;Ustao je. Polako je presavio hartije, stavio ih u ranac, zatvorio ga. Zamahom je nabacio ranac na leđa, otresao travke koje su mu popadale po nogavicama. Sad je na bregu bila gotovo puna noć; senke drveća već su bile kao crna kadifa. Nad njim, ruševine su se rogobatno ocrtavale naspram tirkiznog sjaja na nebu.
<BR>&nbsp;&nbsp;&nbsp;&nbsp;&nbsp;Tek je sad primetio svice. Bili su svuda oko njega, na travi, u grmlju i drveću, pulsirali su kao hladne zelene lampice. Uzeo je jednoga. Svitac mu je sijao u ruci, postojano, dalek i tajanstven kao zvezda.
<BR>&nbsp;&nbsp;&nbsp;&nbsp;&nbsp;Kamenovi su bili nepomični i ogromni na kosini, a Normani odavno mrtvi. Povetarac zatalasa travu. Počeo je da silazi, klizajući se malo po neravnom tlu.
<BR>&nbsp;&nbsp;&nbsp;&nbsp;&nbsp;Čekala ga je kraj potočića: mirisna senka u noći. Krenula je napred, i tad je primetio da njena skupljena šaka svetli. Vraćajući se po njega, usput je, oko staze, bila prikupila više svitaca, i sad ih je nosila 'uzase', kako bi to ljudi u ovom kraju rekli.
</P></TD></TR></TABLE>
</CENTER>
</BODY>
</HTML>
