<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRVI KONTAKT SA GORGONIDIMA
<P>&nbsp;&nbsp;&nbsp;&nbsp;&nbsp;Supruga Džerija De Brija, junakinja Prelaza Grong, volela je da izgleda lepo. To je bilo važno za Džerijeve poslovne veze, naravno, ali se i ona sama osećala pouzdanije, pa na neki način i srećno, kad je znala da je celofan na njoj nov, trepavice stvarno dobro prilepljene, da joj je rumenilo istaklo jagodice na obrazima baš onako kao što ona ljubazna devojka iza tezge kaže. Međutim, postajalo je teško osećati se svežom i izgledati lepo u ovoj pustinji koja je postajala sve vrelija i vrelija, sve crvenija i crvenija, tako da je, zaista, počinjala da liči na onu njenu predstavu o Lošem Mestu, osim što nije bilo toliko ljudi. Zapravo, nije bilo nikoga.
<BR>&nbsp;&nbsp;&nbsp;&nbsp;&nbsp;"Šta misliš, da l' je moguće da smo već prošli to mesto?" odvaži se ona, najzad, da kaže. Zauzvrat se na nju, ni najmanje iznenađenu, sruči Džerijevo ogorčenje, koje je na taj način dobilo bezbednosni ventil, radi čega je ona to i rekla. "E, jebo te, kako smo mogli da prođemo kad nismo prošli pored ničega već sto pedes' kilometra? Osim tih jebenih žbunića? Jee-bote a si g-lupa."
<BR>&nbsp;&nbsp;&nbsp;&nbsp;&nbsp;Džerijev način izražavanja bio je za žaljenje. Ponekad je, zbog toga, bilo veoma teško razgovarati sa njim. Ona je danas, pre nekoliko sati, imala jedno malo, malecno, najmalešnije osećanje, žensku intuiciju možda, da su se oni ljudi koji su Džeriju govorili gde je Prelaz Grong - samo zafrkavali; da je to bila njihova mala šala. U hotelskom baru ponavljao je veoma glasno da je čak iz Adelaide doleteo samo da bi video Korobori, ali da ga je Korobori silno razočarao. Upoređivao je ovo australijsko sa indijanskim plesom koji su gledali u Taosu. A zapravo je u Taosu stao da se vrpolji, bilo mu je dosadno, pa su usred plesa morali da odu da bi on popio nešto, tako da ona nije ni videla dolazak onih sa maskama; svejedno, sad je on pričao kako u Sjedinjenim Američkim Državama znaju da prirede dobar 'urođenički šou'. I još je rekao: nekoliko žgoljavih aboa koji đipaju unaokolo nisu dovoljni da bi turisti iz stvarnog sveta imali o čemu da pišu kući. Ausići treba da posete Diznijev svet, pa da vide kako se posao radi, dodao je on.
<BR>&nbsp;&nbsp;&nbsp;&nbsp;&nbsp;Sa tim se slagala: volela je Diznijev svet. To je na Floridi, gde su morali da stanuju sad kad je Džeri postao administrativni direktor kompanije, bilo jedino mesto koje se njoj mnogo dopalo. U baru se zatekao jedan Australijanac koji je jednom video Diznilend; taj reče da je Diznilend 'zaista nešto' ili 'zaista ništa' - njegov izgovor te dve reči bio je 'zejista niešt-hm'. Činilo se da je to neki dobričina. Reče da se zove Brus, a njegov prijatelj, koji je do njega sedeo, takođe Brus. "Toi e ovde čiest o-jime", reče on, hoteći da izrazi misao 'to je ovde često ime'. Razumela ga je, pouzdano. Pošto se Džeri nastavio žaliti da Korobori ne valja, prvi Brus reče: "Liep-hm, drugar, moižeš da oideš na Groing, ak oićeš da vijdiš prave stvarji, iel takoi, Brus?"
<BR>&nbsp;&nbsp;&nbsp;&nbsp;&nbsp;U prvi mah se činilo drugi Brus ne zna o čemu je reč; tad se njena ženska intuicija probudila. Ali uskoro su obojica Brusova mlela o tom mestu, Prelazu Grong, 'u bušu', gde je, navodno, moguće pronaći prave Aboridžine koji stvarno žive pustinjskim životom. "Blizu Alis Springsa", reče im Džeri znalački, ali se odmah pokaza da se zeznuo, jer Grong je, rekoše oni, još mnogo dalje u pustinji. Davali su uputstva tako precizno da je bilo jasno da znaju o čemu govore. "Nekoilik-hm sati voižnje, toi e svie", reče Brus i objasni da većina turista izbegava to mesto jer vole da ostaju na 'utabanoi stazji', dok je Grong samo za 'maistore'.
<BR>&nbsp;&nbsp;&nbsp;&nbsp;&nbsp;"Tamoi rasturai-u", reče Brus i nagovesti da je to kao Korobori ali više 'neistašan'.
<BR>&nbsp;&nbsp;&nbsp;&nbsp;&nbsp;"Je l' hotel iole bolji od ove rupe ovde?" upita Džeri, a oni se nasmejaše. Nema hotela, objasnili su; tamo je kao na safariju. "Šatorij poid zvo-ezdama. A kij-ša - nijkad!"
<BR>&nbsp;&nbsp;&nbsp;&nbsp;&nbsp;Onda Brus reče da je hrana tamo veličanstvena: šnicle od sveže kengurovine, jer tamo love kengure svaki dan. A pre ručka se, uz piće, dobiju 'vijčet-crvji'. Sve je to, reče Brus, jedna gruba vrsta luksuza. "Ie li tak-hm, Brus?"
<BR>&nbsp;&nbsp;&nbsp;&nbsp;&nbsp;"Apsoilutn-hm", odgovori mu Brus.
<BR>&nbsp;&nbsp;&nbsp;&nbsp;&nbsp;"A jesu ti Abići prijateljski nastrojeni?" upita Džeri, i dobi odgovor da su divni, 'soi zemljie', da prema svakome postupaju kao prema kralju i da su za njih svi belci nešto kao 'boigovi'. Džeri je slušao Brusove i klimao glavom.
<BR>&nbsp;&nbsp;&nbsp;&nbsp;&nbsp;I tako je Džeri zapisao sva njihova uputstva, i evo, sad se njih dvoje voze i voze, jednim starim automobilom sa proširenim zadnjim delom, koji se jedini mogao iznajmiti u gradiću gde su se zatekli vođeni željom da vide Korobori; međutim, ovde za drum znaš da je drum samo zato što se produžava u pravoj liniji napred... u beskonačnost. Džeri je to u početku primao sa vedrinom. "Imaćemo šta da nabijemo u bulju onom krembilu Filu", govorio je. Njegov prijatelj Fil večito je odlazio na mesta kao što je Tibet i tamo doživljavao divne pustolovine i posle puštao video-kasete na kojima se vidi kako on stoji pored jakova. Džeri je za ovo putovanje kupio vrlo skupoceni kamkorder, i zato je sad mogao govoriti: "Ima da slikam Abiće. Da se prevrne jebani Fil, zajedno sa njegovim mošusnim volovima!" Ali jutro se oteglo u prepodne, pustinja se otegla još više, a drum se kroz nju otegao - zar je moguće da Australijanci ovaj deo kontinenta nazivaju izrazom 'buš', dakle 'žbunovito područje', samo zato što se na svakih kilometar-dva pored druma nađe po jedan patuljasti trnoviti žbunić? - i Džeri je postajao sve vreliji i vreliji i sve crveniji i crveniji, baš kao pustinja oko njih. Potištenost poče hvatati i nju, pogotovu što joj je maskara 'krenula' sa lica.
<BR>&nbsp;&nbsp;&nbsp;&nbsp;&nbsp;Pitala se da li posle još četrdeset kilometara (četvorka je bila njen srećan broj) da se odvaži i prvi put kaže Džeriju nešto u stilu: "Možda bi trebalo da se vratimo?", kad Džeri uzviknu: "A-ha! Tu smo."
<BR>&nbsp;&nbsp;&nbsp;&nbsp;&nbsp;Nešto se, zaista, videlo ispred njih.
<BR>&nbsp;&nbsp;&nbsp;&nbsp;&nbsp;"Nismo primetili nikakav znak", reče ona sumnjičavo. "Nije rečeno da će biti brdo?"
<BR>&nbsp;&nbsp;&nbsp;&nbsp;&nbsp;"Nije ti ono brdo, ej, to je samo stena, ka-ko se ono zove - one velike zajebane crvene kamenčine..."
<BR>&nbsp;&nbsp;&nbsp;&nbsp;&nbsp;"Ajersova Stena?" U hotelu u Adelaidi čitala je turistički prospekt 'Dobro došli u Zemlju Tamo Dole', dok je Džeri sedeo na toj njegovoj konferenciji o plastici. "Al ona je usred Australije, a?"
<BR>&nbsp;&nbsp;&nbsp;&nbsp;&nbsp;"Nego gde smo, šta misliš, jebote, ako ne usred Australije! Je l' tebi ovo liči na prokletu Istočnu Nemačku?" Vikao je iz sveg glasa i ubrzavao vožnju. Užasavajuće prav put, koji se prostirao ispred njih, vodio je pravo u to brdo, ili stenu, ili već šta. Naravno, to nije bila Ajersova Stena, toliko je njoj bilo jasno, ali zašto ljutiti Džerija? Takav postupak po pravilu je nekoristan, naročito kad Džeri već krene sa tom svojom dernjavom.
<BR>&nbsp;&nbsp;&nbsp;&nbsp;&nbsp;Ta stvar je bila crvenkasta, oblikom kao auto 'buba', samo ogromno uvećan i kvrgav po površini; okolo se vrzmalo mnogo ljudi, što je njoj, u prvi mah, bilo drago. Dosadašnja potpuna izdvojenost - nisu videli nijedno drugo vozilo, ni farmu, ništa, već dva sata - plašila ju je. Ali sad, dok su se primicali tim ljudima, ona pomisli da izgledaju prilično čudno. Čak čudnije nego oni u Koroboriju. "Ovo su, valjda, urođenici", reče ona pojačanim glasom.
<BR>&nbsp;&nbsp;&nbsp;&nbsp;&nbsp;"Dobro, ti si, znači, očekivala Francuze", reče Džeri tonom kao kad se šali; ona se nasmeja. Ali sledećeg trena ote joj se: "Uh! Bože!" jer prvi put je jasno videla jednog od tih urođenika.
<BR>&nbsp;&nbsp;&nbsp;&nbsp;&nbsp;"Momčine, a", reče Džeri. "Njih zovu 'Bušmani'."
<BR>&nbsp;&nbsp;&nbsp;&nbsp;&nbsp;Ovo joj nije zazvučalo kao da je, baš, tačno; ali, nije se bunila. Još je bila u šoku: ta osoba ispred nje bila je visoka, tanka, crna i bela, i nenormalna. Ta osoba je naprosto stajala i gledala njihova kola, ali kojim očima? Nekim očima koje ne možeš videti, ispod teškog čela i debelih žbunastih obrva. Kosa kao crni konopci; crni, oklembešeni preko pola lica i nekako ispruženi sa zadnje strane glave... iza ušiju, tako da su odatle stršali na razne strane.
<BR>&nbsp;&nbsp;&nbsp;&nbsp;&nbsp;"Jesu li oni, ovaj, obojeni?" upita ona nejako.
<BR>&nbsp;&nbsp;&nbsp;&nbsp;&nbsp;"Uvek se oni tako mažu." Džerijev prezir prema njenom neznanju delovao je ospokojavajuće.
<BR>&nbsp;&nbsp;&nbsp;&nbsp;&nbsp;"Pa... maltene bi' rekla da ne izgledaju kao ljudi", reče ona, vrlo tiho, da ih ne uvredi, pod pretpostavkom da znaju engleski; Džeri je već zaustavio kola, otvorio i leva i desna prednja vrata, i sad je petljao nastojeći da izvadi video-kameru.
<BR>&nbsp;&nbsp;&nbsp;&nbsp;&nbsp;"Drži ovo!"
<BR>&nbsp;&nbsp;&nbsp;&nbsp;&nbsp;Uzela je i držala. Pet ili šest ovih visokih, crnih i belih ljudi na neki način se, delimično, okrenulo ka automobilu, ali činilo se da svi još i sad rade nešto u podnožju tog njihovog brda ili stene ili već čega. Bile su tu i neke grbe koje bi mogle biti šatori. Niko nije prilazio da im poželi dobrodošlicu, niti ma šta slično, ali njoj je, zapravo, prijalo što ne prilaze.
<BR>&nbsp;&nbsp;&nbsp;&nbsp;&nbsp;"Drži i ovo! A gde li si samo, Hrista mu, zavukla one... A-ha. Dobro, daj sad ovamo."
<BR>&nbsp;&nbsp;&nbsp;&nbsp;&nbsp;"Džeri, pitam se da li bi trebalo prvo da ih pitamo."
<BR>&nbsp;&nbsp;&nbsp;&nbsp;&nbsp;"Koga, šta?" odbrusi on, mučeći se da ugura nešto što je ličilo na video-kasetu.
<BR>&nbsp;&nbsp;&nbsp;&nbsp;&nbsp;"Ove ljude ovde. Da l' smemo da ih slikamo. Sećaš se šta su nam rekli u Taosu kad..."
<BR>&nbsp;&nbsp;&nbsp;&nbsp;&nbsp;"Ma, jebote, ne treba prokleta dozvola da slikaš gomilu urođenika! Božž-že! Jesi ikad videla 'Nešenal Džiografik'? Jebote, dozvola!"
<BR>&nbsp;&nbsp;&nbsp;&nbsp;&nbsp;Ništa nije pomagalo kad bi njegova vika počela. U svakom slučaju, taj narod nije bio zainteresovan za ono što je Džeri radio. Doduše, nije baš ni bilo lako zaključiti na koju stranu oni gledaju.
<BR>&nbsp;&nbsp;&nbsp;&nbsp;&nbsp;"Oćeš da iziđeš ti iz tih jebanih kola?"
<BR>&nbsp;&nbsp;&nbsp;&nbsp;&nbsp;"Velika je vrućina", reče ona.
<BR>&nbsp;&nbsp;&nbsp;&nbsp;&nbsp;Njemu nikad nisu smetale njene izjave u smislu da se uplašila prevelike vrućine, prejakog sunca, i slično, zato što mu se dopadalo da bude snažniji i otporniji. Možda je ona mogla reći i da se plaši urođenika, jer je Džeri voleo da ispadne i hrabriji, takođe; ali ponekad se ljutio na njen strah, kao onaj put kad ju je naterao da pojede onu otrovnu ribu, zapravo ribu koja je možda bila, a možda i nije bila otrovna, u Japanu, samo zato što je izjavila da se plaši da je jede; ona se posle toga ispovraćala, što je svima prisutnima bilo neugodno. Zato je sad samo sedela u kolima i pazila da i motor i uređaj za klimatizaciju nastave da rade, iako je prozor na njenoj strani ostao otvoren.
<BR>&nbsp;&nbsp;&nbsp;&nbsp;&nbsp;Džeri je digao kameru na rame i pravio panoramu čitavog prizora: dalekog obzorja, crvenog i vrelog; neobičnog predmeta nalik na brdo ili stenu, sa pojedinim sjajnim mestima nalik na staklo; crnog tla uokolo, koje je izgledalo kao da je tu bio požar; i tih ljudi koji su se vrzmali posvuda. Bilo ih je bar četrdeset, možda pedeset, možda i više. Njoj tek sad pade na um da još nije uočila šta je na njima koža, a šta odeća, ako uopšte nose odeću; a nije, zato što su bili tako čudnih oblika i obojeni (ili, po svojoj prirodi, obojeni?) trakama i tačkama bele boje i crne boje, ne kao zebre nego još zapetljanije, donekle kao oni crni kostimi sa nacrtanim kosturom, za maskenbal, ali ne baš ni tako. Bili su sigurno dva i po metra visoki, ali su im ruke bile kratke, kao u kengura. A kosa im se sastojala od tih crnih konopaca koji su im stršali ili visili iz glave. Stidela se da gleda ljude bez odeće, ali ni na jednome se nije videlo ono, niti išta slično. Ona shvati da ni po čemu ne zna da li su to muškarci ili žene.
<BR>&nbsp;&nbsp;&nbsp;&nbsp;&nbsp;Svi su bili zauzeti svojim radom, ili obredom, ili već čime. Neki su držali u rukama neke predmete nalik na velike, tanke listove zlata, drugi su potezali neke gajtane ili žice. Nije se primećivalo da govore, ali je u vazduhu neprestano bio neki zvuk, neko bubnjanje i zujanje, sa talasavim usponima i padovima, zvuk dubok, kao predenje mačaka ili ljudski glasovi u velikoj daljini.
<BR>&nbsp;&nbsp;&nbsp;&nbsp;&nbsp;Džeri se zaputi pravo ka njima.
<BR>&nbsp;&nbsp;&nbsp;&nbsp;&nbsp;"Pazi", reče ona jedva čujno. On, dabome, nije obratio ni najmanje pažnje na to.
<BR>&nbsp;&nbsp;&nbsp;&nbsp;&nbsp;Nisu ni oni marili za njega, bar koliko je mogla videti. Nastavio je da snima, okrećući kameru sporo ali postojano na razne strane. Kad se sasvim primakao dvojici crno-belih, oni se okrenuše ka njemu. Nikako nije uspevala da vidi njihove oči, ali desilo se nešto drugo, njihova kosa se na neki način nadigla i pognula ka Džeriju - svaki od tih crnih konopaca, dugačkih po trideset i više centimetara, usmerio se i povio kao da gleda Džerija. Kad ona to vide, njena sopstvena kosa pokuša da se podigne; mlaz vazduha iz aparata za klimatizaciju sad je bio hladan kao led na njenim oznojenim rukama. Ona se iskobelja iz automobila i pozva Džerija.
<BR>&nbsp;&nbsp;&nbsp;&nbsp;&nbsp;Nastavio je da snima.
<BR>&nbsp;&nbsp;&nbsp;&nbsp;&nbsp;Grabila je ka njemu, najbrže što je mogla, u sandalama sa visokim potpeticama, po tlu koje se sastojalo od šljake i kamena.
<BR>&nbsp;&nbsp;&nbsp;&nbsp;&nbsp;"Džeri, vraćaj se ovamo. Mislim..."
<BR>&nbsp;&nbsp;&nbsp;&nbsp;&nbsp;"Ćuti tamo!" dreknu on tako divljački, da ona za trenutak stvarno stade. Ali sad je još bolje videla njihovu kosu, koja je imala oči, a i usta, i malene, crvene jezike koji su palacali.
<BR>&nbsp;&nbsp;&nbsp;&nbsp;&nbsp;"Vraćaj se, Džeri", reče ona. "Nisu to urođenici, to su tuđini iz kosmosa. Ono je njihov leteći tanjir." Znala je iz časopisa San da su neka neidentifikovana preletanja zabeležena ovde dole, u Australiji.
<BR>&nbsp;&nbsp;&nbsp;&nbsp;&nbsp;"Jebo te, oćeš da ćutiš više", reče on. "Ej, momčino, daj mi malo akcije, može? Đipa-đipa? Važi?" Oko mu je bilo zalepljeno za kameru.
<BR>&nbsp;&nbsp;&nbsp;&nbsp;&nbsp;"Džeri", reče ona, glasom koji joj se lepio u grlu. Jedan od tuđina iz kosmosa načinio je pokret svojom malom, a reklo bi se i slabom rukom: ispružio je šaku prema automobilu. Džeri mu nagura kamkorder praktično u lice; na to, vanzemaljac prekri sočivo kamere šakom. To je, dabome, naljutilo Džerija, koji dreknu: "Beži mi ruku sa sočiva, bre, jebote!" I tek sad stvarno pogleda tuđina iz kosmosa, ne kroz kameru nego golim okom. Licem u lice. "Je-he-he", reče on.
<BR>&nbsp;&nbsp;&nbsp;&nbsp;&nbsp;I maši se rukom za kuk. Uvek je nosio pištolj, jer Amerikanac ima pravo da nosi oružje, a sem toga danas na sve strane gamižu neki narkomani. Prokrijumčario ga je i kroz carinski pregled na aerodromu, na način samo njemu poznat. Zna on kako se to radi. Niko neće razoružati njega.
<BR>&nbsp;&nbsp;&nbsp;&nbsp;&nbsp;Videla je, savršeno jasno, šta se potom dogodilo. Tuđin iz kosmosa je otvorio oči.
<BR>&nbsp;&nbsp;&nbsp;&nbsp;&nbsp;Postojale su oči, ispod tih mračnih, čupavih obrva; ali su bile sklopljene, do sad. Sad su se otvorile i pogledale Džerija u oči, a on se skamenio. Ostao je u istom položaju, držeći kameru u jednoj ruci, a drugom rukom posežući ka pištolju. Ukočen.
<BR>&nbsp;&nbsp;&nbsp;&nbsp;&nbsp;Još nekoliko tuđina iz vasione okupilo se oko Džerija. Svima su bile zatvorene oči; gledale su samo one sitne oči na završecima njihove kose. A te su i svetlucale i blistale; majušni crveni jezici izletali su i palacali i munjevito se uvlačili nazad; zujavi, mrmoreći zvuci bili su sad mnogo jači. Mnoge zmije-kose okrenuše se, svojim povijanjem i uvijanjem, ka njoj. Kolena su joj klecala, a srce gruvalo u samom grlu, ali morala je stići do Džerija.
<BR>&nbsp;&nbsp;&nbsp;&nbsp;&nbsp;Provukla se između dva ogromna tuđina iz vasione i dohvatila Džerija, potapšala ga rukom po ramenu. "Džeri, budi se!" reče ona. Bio je kao kamen. Bio je paralizovan. "Jao", reče ona, a suze joj krenuše niz lice. "Jao, šta ću sad." Poče se očajno osvrtati, zagledati u visoka, uzana, crna i bela lica uzdignuta iznad nje; videli su se njihovi beli zubi, ali su im oči bile čvrsto zatvorene, samo su se konopci njihove kose preplitali, zurili u nju, mrmorili nešto. Nešto tiho, nalik na muziku; nešto bez ljutnje, smirujuće. Dvojica podigoše Džerija, obazrivo, kao da je to neki sitan dečak - ali krut - i prenesoše ga, pred njenim očima, u kola.
<BR>&nbsp;&nbsp;&nbsp;&nbsp;&nbsp;Nastojali su da ga uguraju uzdužno, na zadnje sedište, ali nije mogao da stane. Ona potrča da pomogne. Oborila je naslone zadnjih sedišta; sad je bilo dovoljno mesta za njega, u zadnjem delu vozila. Tuđini iz vasione su ga lepo namestili, pored njega ostavili i kamkorder, a onda su se obojica uspravili. Njihove kose gledale su dole, u nju, svetlucavim očicama. Nešto su tiho mrmorile; a detinjaste ruke pokazaše natrag, niz drum.
<BR>&nbsp;&nbsp;&nbsp;&nbsp;&nbsp;"Da", reče ona. "Hvala vam. Do viđenja!"
<BR>&nbsp;&nbsp;&nbsp;&nbsp;&nbsp;Njihovo zujkanje.
<BR>&nbsp;&nbsp;&nbsp;&nbsp;&nbsp;Ušla je, zatvorila prozor, okrenula kola, a drum je na tom mestu bio proširen; i, gle, stvarno je tu bio postavljen i znak, pisalo je 'Prelaz Grong', iako ona nije videla da tu ima ikakvog ukrštanja sa nekim drugim drumom ili prelaženja druma preko ma čega.
<BR>&nbsp;&nbsp;&nbsp;&nbsp;&nbsp;Povezla je nazad, oprezno, jer se sva tresla, ali posle nekog vremena brže, i još brže, da bi prevezla Džerija do lekara, dabome, ali i zato što je volela da vozi po dugačkim, ravnim drumovima veoma brzo, baš ovako. Džeri joj nikad nije dozvoljavao da vozi, osim u gradovima.
<BR>&nbsp;&nbsp;&nbsp;&nbsp;&nbsp;Paraliza je bila potpuna i doživotna, što je moglo biti užasno; ali, srećom, ona je sad mogla da plati za prvoklasnu negu, dvadeset četiri sata na dan, za jadnog Džerija, jer je sklopila zaista dobre poslovne ugovore sa ljudima sa raznih televizija, kao i sa agencijom za video-kopirajt. Prvo je prikazivano kao film, po celom svetu, pod naslovom 'Tuđini iz kosmosa sleću u zabačenom delu Australije', ali ubrzo je postalo deo prave nauke, i prave istorije, i prikazivalo se pod drugim naslovom: 'Prelaz Grong, Južna Australija: prvi kontakt sa Gorgonidima.' Spiker je objašnjavao gledaocima kako se desilo da ona, Eni Lori De Bri, postane prvo ljudsko biće koje je razgovaralo sa našim prijateljima iz kosmosa, koji su tek posle toga poslali svoje ambasadore u Kanberu i Rejkjavik. U celom filmu postojao je samo jedan jedini dobar snimak njenog lica, mada ne savršen, jer je Džerijeva ruka malo drhtala, a njena šminka je malčice pocurila, stvarajući uspravne pruge; ali to nije bilo bitno. Ona je bila junakinja priče.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
