<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRIČA ŠOBIJA
<P>&nbsp;&nbsp;&nbsp;&nbsp;&nbsp;Sastali su se u Ve Portu više od mesec dana pre prvog zajedničkog leta, i tamo su, nazvavši sebe po svom brodu, kao što je i većina drugih posada činila, postali Šobiji. Njihova prva jednoglasna odluka bila je da provedu svoj izjaj u obalskom seocetu Liden, na Hainu, gde su negativni joni mogli učiniti ono što se od njih i očekuje.
<BR>&nbsp;&nbsp;&nbsp;&nbsp;&nbsp;Liden je bio ribarska luka, sa istorijom dugom osamdeset hiljada godina i populacijom od četiri stotine ljudi. Ovdašnji narod bavio se ribarenjem u bogatim plićacima zaliva; ulov su Lidenci otpremali na jug, u kontinentalne gradove, a osim toga održavali su i Odmaralište 'Liden' za izletnike, turiste i nove kosmičke posade na izjaju (to je reč iz hainskog jezika, koja znači 'načiniti zajednički početak' ili 'početi zajedničko postojanje', ili, tehničkim načinom izražavanja, 'razdoblje i oblast gde se obrazuje jedna skupina'. Medeni mesec je izjaj za dvoje.) Ribarke i ribari Lidena bejahu od dejstva vremenskih prilika ogrubeli kao drvo koje voda izbaci na obalu; otprilike isto toliko bili su skloni pričanju. Šest godina stari Asten, koji je malo pogrešno razumeo, upitao je jednu Lidenku da li su oni svi stari po osamdeset hiljada godina. Dobio je odgovor od samo jedne odrečne reči: "Jok."
<BR>&nbsp;&nbsp;&nbsp;&nbsp;&nbsp;Kao i većina drugih posada, Šobiji su koristili hainski jezik kao zajednički, za sporazumevanje. Tako se dogodilo da ime jedine hainske članice posade, Slatka Danas, zadrži i svoje značenje, kao dve reči, 'slatka' i 'danas'; u prvo vreme se činilo da je smešno tako nazivati jednu visoku, krupnu ženu u poznim pedesetim godinama, upečatljivu po držanju, a ćutljivu maltene poput lidenskih ribara. Međutim, pokazalo se da je ta njena uzdržanost dubok izvor duhovnog zbližavanja i taktičnosti, izvor iz koga se moglo crpsti kad god je bilo potrebno; zato je njeno ime ubrzo počelo zvučati baš tačno. Imala je porodicu - svi Hainci imaju porodicu - i to raznovrsnu i svakojaku, unučad i rođake drugog i trećeg i nekog daljeg stepena, afine i kozine, širom Ekumena, ali nijednog srodnika u ovoj ekipi. Zatražila je da bude baba Rigu, Astenu i Betonu, i prihvaćena je.
<BR>&nbsp;&nbsp;&nbsp;&nbsp;&nbsp;Jedina osoba na brodu 'Šobi' starija od Slatke Danas bila je Zemljanka, Lidi, stara sedamdeset dve z.g., nimalo zainteresovana za babovanje. Lidi je plovila kosmosom već pedeset godina i nije postojalo ništa o NAFAL brodovima što bi njoj bilo nepoznato; ali se povremeno dešavalo da zaboravi da se njihov brod zove 'Šobi' i da ga nazove 'Soso' ili 'Altera'. Ali neke stvari o 'Šobiju' nije znala, ni ona, ni ma ko drugi.
<BR>&nbsp;&nbsp;&nbsp;&nbsp;&nbsp;Razgovarali su, takva je sklonost ljudskih bića, upravo o onom što ne znaju.
<BR>&nbsp;&nbsp;&nbsp;&nbsp;&nbsp;Teorija čurtena bila im je glavni predmet razgovora, uveče, posle večere, oko logorske vatre naložene od naplavljenog drveta, na obali. Odrasli su, dakako, pročitali sve što se o tome pročitati moglo, još pre nego što su se javili da budu dobrovoljci za ovaj probni let. Gveter je dobio i neke novije podatke, i moglo se pretpostaviti da bolje razume teoriju čurtena nego drugi, ali iz njega si morao čupati reč po reč. Imao je samo dvadeset pet godina i bio jedini Cetijanac u posadi, izgledao je mnogo dlakaviji nego iko drugi, a za jezike je imao vrlo malo dara; veliki deo vremena provodio je u defanzivi. Zamišljao je da, kao Anarešanin, bolje shvata kako ljudi treba uzajamno da se pomažu, i povremeno im je držao predavanja protiv njihovih posedničkih navika; ali svoje znanje o čurtenu je prigrlio i nije ga nikome lako davao, jer mu je bila potrebna prednost koju je na taj način sticao. Neko vreme je pristajao da o tome govori samo odričnim rečenicama: sve negativno. Ne zovite ga čurtenskim 'pogonom', to nije pogon, ne zovite ga čurtenskim 'efektom', to nije efekat. Pa, dobro, šta jeste? A on krene sa drugim predavanjem, počevši sa preporodom cetijnske fizike posle revizije ševekovskog temporalizma, koju su izvršili intervalisti, a završivši sa opštim koncepcijskim okvirom čurtena. Svi ga saslušaju vrlo pomno. U jednog takvoj prilici, Slatka Danas je postavila pitanje, pažljivo odmeravajući svaku reč. "Dakle", reče ona, "zamisli će pomeriti naš brod?"
<BR>&nbsp;&nbsp;&nbsp;&nbsp;&nbsp;"Nej, nej, nej, nej", reče Gveter. I zaćuta. Posle dužeg vremena, Kart mu je postavila pitanje: "Pa dobro, nisi pomenuo nijedan fizički, materijalni događaj ili dejstvo." Posrednost tog pitanja bila je osobena za nju. Kart i Oret, Getenjanke koje su sa svojom decom (Kart je imala jedno, i Oret jedno) bile emotivna žiža posade, ili, njihovim izrazom, 'ognjište' posade, nisu bile jake u teoriji; njihova subkultura bila je nesklona teorijskim razmišljanjima. To su znale. Gveter je mogao da im priča šta god hoće, na svom cetijanskom fizičko-filozofsko-tehničkom žargonu, a da ga one nikad ne uhvate u pogrešci. Ovog puta se bez oklevanja otisnuo u tu vrstu govora. Od njegovog naglašavanja objašnjenja nisu postala jasnija. Raspričao se o koherentnosti i metaintervalima, i posle mnogo reči, upitao, praveći gestove očajanja: "Hako to hazati na hainskom? Nej! Nije fizičho, nije fizičho, te hategorije naš um mora odbaciti potpuno, u tome jej cela stvar!"
<BR>&nbsp;&nbsp;&nbsp;&nbsp;&nbsp;"Puh-puh-puh-puh-puh-puh", tiho je govorio Asten, prolazeći iza polukruga odraslih oko vatre od drveta što ga je more izbacilo, na širokoj plaži, u sumraku. Rig je 'vozio' za njim, takođe govoreći: "Puh-puh-puh-puh", ali nešto glasnije. Njih dvojica bili su kosmički brodovi; moglo se to zaključiti po načinu na koji su manevrisali oko jednog brežuljka peska, kao i po dozivanjima - "Stabilizovan na orbiti, navigatore!" Ali zvuk koji su oponašali bio je iz Lidena: pućkanje motora lidenskih ribarskih brodića kad izlaze na more.
<BR>&nbsp;&nbsp;&nbsp;&nbsp;&nbsp;"Prinudno spuštanje", poče se dernjati Rig, mlatarajući rukama i nogama po pesku. "U pomoć! U pomoć! Ja sam se prinudno spustio!"
<BR>&nbsp;&nbsp;&nbsp;&nbsp;&nbsp;"Drži se, brode Dva!" vikao je Asten. "Dolazim da te spasem! Ne diši! O-ou, nevolje sa čurtenskim pogonom! Puh-puh-škriiiip! Škriiiip! Brrrrm! Bruum, brum, brum, brrrrm, puh-puh-puh..."
<BR>&nbsp;&nbsp;&nbsp;&nbsp;&nbsp;Rig je imao šest, a Asten četiri ekumenske godine. Tain sin Beton, kome je bilo već jedanaest, sedeo je sa odraslima, kod vatre, ali je sad ipak gledao Riga i Astena, kao da bi i sam rado poleteo da spasava brod Dva. Ta dvojica malih Getenjana proživela su više vremena na brodovima nego na planetama, a Asten se rado hvalio da ima 'u stvari pedeset osam'; za razliku od toga, Betonu je ovo bila prva posada, a njegov jedini raniji nafalni let bio je sa Tere na Hain. On i njegova biološka mati, Tai, na Teri su živeli u zajednici koja se bavila osposobljavanjem upropašćenog zemljišta - takozvanoj 'reklamacijskoj komuni'. Kocka je pala na Tai da ide u ekumensku službu, a ona je zatražila da je osposobe za dužnosti na brodu; tada je Beton zahtevao da povede i njega, kao člana porodice. Pristala je; ali posle obuke, kad se javila za ovaj pohod, prvi čurtenski probni let, pokušala je ubediti Betona da se povuče, da ostane na daljoj obuci ili da se vrati kući. On je to odbio. Ovo je ostalim članovima posade 'Šobija' ispričao Šen, koji je bio na obuci s njima; a ispričao je zato što je bilo potrebno da ova napetost između majke i sina bude shvaćena i delotvorno upotrebljena u građenju skupine. Beton je navaljivao da pođe i on, a Tai je popustila, ali, videlo se, ne bez dvoumljenja. Njen odnos prema tom dečaku bio je hladan i učtiv. Šen mu je nudio očinsko-bratsku toplinu, ali je Beton to prihvatao škrto i hladno, i nije zatražio uspostavljanje rodbinske veze ni sa kim u ovoj ekipi.
<BR>&nbsp;&nbsp;&nbsp;&nbsp;&nbsp;Spasavanje broda Dva bilo je obavljeno, pa se pažnja ponovo usredsredila na raspravu. "U redu", reče Lidi. "Znamo da sve što se kreće brže od svetlosti, svaka stvar koja se kreće brže od svetlosti, samim tim nadilazi kategoriju materijalno/nematerijalno - tako smo stekli ansibl, načinili smo razliku između poruke i medijuma. Ali ako mi, posada, treba da putujemo kao poruke, ja želim razumeti kako se to događa."
<BR>&nbsp;&nbsp;&nbsp;&nbsp;&nbsp;Gveter je stao da čupa kosu. Imao je šta da čupa. Finu, gustu kosu, čitavu grivu na glavi; telo i udovi bejahu kod njega prekriveni kratkim krznom, a šake i lice svetlim, srebrnastim oblačićima paperjaste dlake. Stopala isto tako, ali, sad, sa dodatkom velike količine peska. "Hako!" reče on. "Pa, ja pohušavam vam reći hako! Poruka, informacija, nej-ne-nej, to staro, to je ansibl tehnologija. Ovo, transilijencija. Jer se polje honcipira hao virtuelno polje, u home nerealni interval postaje virtuelno efehtivan putem medijarne hoherencije - zar vam nej jasno?"
<BR>&nbsp;&nbsp;&nbsp;&nbsp;&nbsp;"Nije nam jasno", reče Lidi. "U kom značenju upotrebljavaš reč 'medijarno'?"
<BR>&nbsp;&nbsp;&nbsp;&nbsp;&nbsp;Nekoliko logorskih vatri kasnije, jednoglasno mišljnje bilo je da je čurtenska teorija dostupna samo umovima koji su visoko osposobljeni za cetijansku temporalnu fiziku. Postojalo je i uverenje, ne tako slobodno iskazivano, da inženjeri koji su napravili čurtensku mašineriju za 'Šobi' ne razumeju u celosti kako ona radi. Ili, tačnije, ne razumeju u celosti šta ona radi, kad radi. Bilo je van svake sumnje jasno da taj uređaj, doista, radi. 'Šobi' je bio četvrti brod na kome je čurtenska teorija isprobana, sa robotskom posadom; dosad su izvedena ukupno šezdeset dva trenutna putovanja, ili transilijencije, između tačaka čije je rastojanje iznosilo od četiri stotine kilometara do dvadeset sedam svetlosnih godina; neka od tih putovanja bila su etapna. Gveter i Lidi su uporno tvrdili da ovo dokazuje da inženjeri savršeno dobro znaju šta rade i da je za ostatak posade teorija teška samo zato što ljudski um, uopšte, ne prima lako nijednu sasvim novu zamisao.
<BR>&nbsp;&nbsp;&nbsp;&nbsp;&nbsp;"Kao krvotok", reče Tai. "Ljudi su se šetali po Teri, noseći u sebi srca koja su kucala, mnogo pre nego što su shvatili zašto." Činilo se da ni sama nije zadovoljna svojom analogijom, a kad Šen reče: "Srce razume neke stvari koje razum ne zna", ona kao da se uvredi. "Misticizam", reče ona, tonom kao da u nekakvoj šetnji upozorava svoga pratioca da se na stazi pred njim nalazi pseće govno.
<BR>&nbsp;&nbsp;&nbsp;&nbsp;&nbsp;"Ali sigurni smo da u ovom procesu ne postoji ništa onostran razumevanja", reče Oret, glasom kao da nije baš toliko sigurna. "Ništa što se ne može razumeti i reprodukovati."
<BR>&nbsp;&nbsp;&nbsp;&nbsp;&nbsp;"I hvantifihovati", stameno reče Gveter.
<BR>&nbsp;&nbsp;&nbsp;&nbsp;&nbsp;"Ali čak i ako neki razumeju proces, još niko ne zna ljudsku reakciju na njega - kakvo će to iskustvo biti. Tačno? Znači, o tome mi treba da izvestimo."
<BR>&nbsp;&nbsp;&nbsp;&nbsp;&nbsp;"Zbog čega ne bi bilo isto kao nafalski let, samo brže?" upita Beton.
<BR>&nbsp;&nbsp;&nbsp;&nbsp;&nbsp;"Zbog toga što potpuno je drugačije", reče Gveter.
<BR>&nbsp;&nbsp;&nbsp;&nbsp;&nbsp;"Šta bi nam se moglo desiti?"
<BR>&nbsp;&nbsp;&nbsp;&nbsp;&nbsp;Ranije su neki od odraslih raspravljali o mogućnostima; svi su o tome razmišljali. Kat i Oret su popričale o tome, koristeći prikladne izraze, sa svojom decom. Ali sad je postalo očigledno da Beton nije bio uključen u takve razgovore.
<BR>&nbsp;&nbsp;&nbsp;&nbsp;&nbsp;"Ne znamo", reče Tai oštro. "Ja sam ti to, Betone, još na početku kazala."
<BR>&nbsp;&nbsp;&nbsp;&nbsp;&nbsp;"Najverovatnije će biti kao nafal", reče Šen, "ali prvi ljudi koji su leteli nafalski, nisu unapred znali kako će to izgledati, morali su sami da otkriju fizičke i psihičke posledice..."
<BR>&nbsp;&nbsp;&nbsp;&nbsp;&nbsp;"Najgora mogućnost", reče Slatka Danas, svojim sporim, udobnim glasom, "bila bi da svi poginemo. Na nekim od probnih letova bila su izvesna živa bića. Cvrčci. Na poslednja dva, u 'Šobiju', inteligentne obredne životinje. Vratile su se zdrave i čitave." Bio je ovo, za Slatku Danas, vrlo dug govor, pa je imao i težinu srazmernu tome.
<BR>&nbsp;&nbsp;&nbsp;&nbsp;&nbsp;"Mi gotovo smo sigurni", reče Gveter, "da nihahvo temporalno rearanžiranje nema u čurtenu, hao što ima u nafalu. A masa se pojavljuje samo u smislu da treba izvesna jezgrena masa, isto hao za emisiju ansibl, ali ne po sebi. Znači, možda čah i trudna osoba mogla bi transilijent biti."
<BR>&nbsp;&nbsp;&nbsp;&nbsp;&nbsp;"Ne mogu one brodovima", reče Asten. "Nerođeni umire ako to čine."
<BR>&nbsp;&nbsp;&nbsp;&nbsp;&nbsp;Asten je sad napola ležao u Oretinom krilu; Rig je, sa palcem u ustima, već spavao u Kartinom krilu.
<BR>&nbsp;&nbsp;&nbsp;&nbsp;&nbsp;"Kad smo bili Onblini", nastavi Asten, pridižući se u sedeći položaj, "imali smo te obredne životinje u posadi. Neke ribe, neke teranske mačke i gomilu hainskih goula. Igrali smo se s njima. Pomogli smo u zahvaljivanju onom goulu koji je upotrebljen za proveru litovirusa. Ali nije uginuo. Ujeo je Šapija. Mačke su spavale sa nama. Ali jedna od njih je ušla u kemer i zatrudnela, pa kad je 'Onblin' morao poći na Hain, ona je morala imati abortus, inače bi njeni nerođeni umrli u njoj i povukli i nju sa sobom. Niko nije znao obred za nju, kako da joj objasni. Ali ja sam joj dao dodatnu hranu. A Rig je plakao."
<BR>&nbsp;&nbsp;&nbsp;&nbsp;&nbsp;"Plakali su i neki drugi, koje ja poznajem", reče Kart, gladeći dečakovu kosu.
<BR>&nbsp;&nbsp;&nbsp;&nbsp;&nbsp;"Ti pričaš dobre priče, Astene", primeti Slatka Danas.
<BR>&nbsp;&nbsp;&nbsp;&nbsp;&nbsp;"Znači, mi smo nešto kao obredna ljudska bića", reče Beton.
<BR>&nbsp;&nbsp;&nbsp;&nbsp;&nbsp;"Dobrovoljci", reče Tai.
<BR>&nbsp;&nbsp;&nbsp;&nbsp;&nbsp;"Eksperimentatori", reče Lidi.
<BR>&nbsp;&nbsp;&nbsp;&nbsp;&nbsp;"Doživljavaoci iskustva", reče Šen.
<BR>&nbsp;&nbsp;&nbsp;&nbsp;&nbsp;"Istraživači", reče Oret.
<BR>&nbsp;&nbsp;&nbsp;&nbsp;&nbsp;"Kockari", reče Kart.
<BR>&nbsp;&nbsp;&nbsp;&nbsp;&nbsp;Dečak je gledao jedno po jedno lice.
<BR>&nbsp;&nbsp;&nbsp;&nbsp;&nbsp;"Znate", reče Šen, "pre mnogo vremena, u doba Lige, kad je NAFAL bio tek na početku, slali su brodove u stvarno daleke sisteme, pokušavali, znate, da istraže sve; posade za koje se znalo da se neće vratiti vekovima. Moguće je da su neke od tih posada i sada tamo, napolju. Ali neke su se vraćale posle četiri stotine, pet stotina, šest stotina godina, i svi su bili ludi. Po-lu-de-li!" On načini dramsku pauzu. "Ali oni su i na polasku bili svi ludi. Nestabilne ličnosti. Mora biti lud neko ko se dobrovoljno javlja za toliku vremensku dilataciju. Šta kažete o tom načinu odabiranja posade, a?" Nasmeja se.
<BR>&nbsp;&nbsp;&nbsp;&nbsp;&nbsp;"Jesmo li mi stabilni?" reče Oret. "Ja baš volim nestabilnost. Gotivim ovaj posao. Ovaj rizik, u kome smo zajedno. Ulog je visok! U tome je oštrica toga, slatkoća."
<BR>&nbsp;&nbsp;&nbsp;&nbsp;&nbsp;Kart spusti pogled ka njihovoj deci i osmehnu se.
<BR>&nbsp;&nbsp;&nbsp;&nbsp;&nbsp;"Da, da, zajedno", reče Gveter. "Niste ludi. Jeste dobri. Mi smo amari."
<BR>&nbsp;&nbsp;&nbsp;&nbsp;&nbsp;"Amare", rekoše mu drugi, potvrđujući ovu neočekivanu objavu. Mladi čovek se namršti od zadovoljstva, skoči na noge i svuče košulju. "Pliva mi se. Hajde, Betone. Da plivamo!" To rekavši, potrča ka mračnim, ogromnim vodama koje su se tiho kretale izvan crvenkaste sumaglice njihove vatre na obali. Dečak je oklevao, onda je skinuo košulju i sandale i pošao za Gveterom. Šen povuče Tai da ustane, pa pođe zajedno sa njom. Poslednje pođoše dve babe, u noć, u talase, ali samo da stoje u njima, podvrnutih nogavica, i da se smeju sebi.
<BR>&nbsp;&nbsp;&nbsp;&nbsp;&nbsp;Getenjanima, čak i u toploj letnjoj noći na toplom letnjem svetu, more nije prijatelj. Uz vatru im je mesto. Oret i Asten priđoše bliže Karti. Sedeli su, gledali plamenove, slušali jedva čujne glasove sa svetlucave zatalasane daljine, i povremeno pričali tiho na svom jeziku, dok je njihov mali sestrabrat spavao.
<BR>
<BR>&nbsp;&nbsp;&nbsp;&nbsp;&nbsp;Posle trideset dana lenčarenja u Lidenu, Šobiji su uhvatili 'riblji voz' koji ih je poneo u dubinu kopna, u grad; tamo ih je na železničkoj stanici pokupio jedan lender Flote i poneo na kosmičku luku na planeti Ve, koja je sledeća planeta u nizu iza Haina. Bili su odmorni, pocrneli od sunca, povezani čvrstim međusobnim poznanstvom i spremni za polazak.
<BR>&nbsp;&nbsp;&nbsp;&nbsp;&nbsp;Jedna od hemi-afiliatnih drugostepenih rođaka Slatke Danas bila je na dužnosti kod ansibla u Ve Portu. Ona je podsticala Šobije da postave pronalazačima čurtena, koji su bili na Urasu i na Anaresu, sva pitanja koja žele, o dejstvovanju čurtena. "Svrha ovog opitnog leta jeste - razumeti", ponavljala je ona. "Zato je vaše puno intelektualno učešće ovde od suštinskog značaja. Njima je to veoma, veoma važno."
<BR>&nbsp;&nbsp;&nbsp;&nbsp;&nbsp;Lidi je reagovala tako što je frknula.
<BR>&nbsp;&nbsp;&nbsp;&nbsp;&nbsp;"Eto, počinje obred", reče Šen, dok su išli ka sali sa ansiblom, u mehuru okrenutom ka suncu. "Ovi će objasniti životinjama šta i zašto će im uraditi, i zatražiće da im životinje u tome pomažu."
<BR>&nbsp;&nbsp;&nbsp;&nbsp;&nbsp;"Životinje to ne razumeju", reče Beton, svojim hladnim, anđeoskim sopranom. "To je samo da bi se ljudi osećali prijatnije."
<BR>&nbsp;&nbsp;&nbsp;&nbsp;&nbsp;"A ljudi razumeju?" upita Slatka Danas.
<BR>&nbsp;&nbsp;&nbsp;&nbsp;&nbsp;"Svi mi upotrebljavamo jedni druge", reče Oret. "Obred kaže: mi nemamo prava ovo da radimo, zato primamo na sebe odgovornost za patnje koje ćemo prouzrokovati."
<BR>&nbsp;&nbsp;&nbsp;&nbsp;&nbsp;Beton je slušao, sumorno zamišljen.
<BR>&nbsp;&nbsp;&nbsp;&nbsp;&nbsp;Gveter je prvi govorio u ansibl, oko pola sata, koristeći uglavnom 'pravik' i matematiku. Na kraju je, izvinjavajući se i izgledajući pomalo iznervirano, pozvao i druge da upotrebe tu napravu. Nastade pauza. Lidi je uključila ansibl, predstavila se i rekla: "Složili smo se da niko od nas, izuzev Gvetera, nema teorijsku osnovu za razumevanje načela čurtena."
<BR>&nbsp;&nbsp;&nbsp;&nbsp;&nbsp;Jedan naučnik, udaljen dvadeset dve svetlosne godine, poče odgovarati na hainskom preko automatskog prevodioca, čiji je glas bio ravan, ali i upaljivo punonadežan. "Čurten se može, pojmovima shvatljivim za laike, objasniti kao deplasiranje virtuelnog polja da bi se realizovala relaciona koherentnost u terminima transilijentne iskustvenosti."
<BR>&nbsp;&nbsp;&nbsp;&nbsp;&nbsp;"Sas-vim tako", reče Lidi.
<BR>&nbsp;&nbsp;&nbsp;&nbsp;&nbsp;"Kao što vam je poznato, materijalni efekti bili su dosad jednaki nuli, a i štetna dejstva na svesna bića niske inteligencije bila su jednaka nuli; međutim, ocenjeno je da postoji izvesna mogućnost da bi učešće, u ovom procesu, visoke inteligencije moglo imati povoljno, ili nepovoljno, dejstvo na deplasman. Što bi onda recipročno uticalo na participanta."
<BR>&nbsp;&nbsp;&nbsp;&nbsp;&nbsp;"Kakve veze ima visina naše inteligencije sa dejstvovanjem čurtena?" upita Tai.
<BR>&nbsp;&nbsp;&nbsp;&nbsp;&nbsp;Pauza. Njihov sagovornik je pokušavao da nađe prave reči, da prihvati odgovornost.
<BR>&nbsp;&nbsp;&nbsp;&nbsp;&nbsp;"Koristili smo reč 'inteligencija' kao kratku naznaku za psihičku složenost i kulturnu zavisnost naše žive vrste", reče, posle nekoliko trenutaka, glas automatskog prevodioca. "Prisustvo transilijenta kao svesnog uma ne-tokom transilijencije, to je netestirani faktor."
<BR>&nbsp;&nbsp;&nbsp;&nbsp;&nbsp;"Ali ako je to trenutni proces, onda kako ga mi možemo biti svesni?" reče Oret.
<BR>&nbsp;&nbsp;&nbsp;&nbsp;&nbsp;"Upravo to", reče ansibl, zaćuta, a posle daljih nekoliko sekundi zastoja, nastavi: "Pošto je eksperimentator deo eksperimenta, pretpostavljamo da transilijent može biti element ili agens transilijencije. Zato smo zatražili da ovu stvar isproba cela jedna posada, a ne samo jedan dobrovoljac, ili dvoje. Psihička međusobna ravnoteža, interbalans, uhodane socijalne skupine, daće nam dodatnu snagu protiv disintegrativnih ili neshvatljivih iskustava, ako bi se ona pojavila. Osim toga, zasebne opservacije članova skupine poslužiće za interverifikaciju."
<BR>&nbsp;&nbsp;&nbsp;&nbsp;&nbsp;"Ko programira ove prevodioce?" zareža Šen, ali samo šapatom. "Jebala ga 'interverifikacija'!"
<BR>&nbsp;&nbsp;&nbsp;&nbsp;&nbsp;Lidi pogleda uokolo, u sva lica, pozivajući ih na taj način da pitaju.
<BR>&nbsp;&nbsp;&nbsp;&nbsp;&nbsp;"Koliko će, stvarno, trajati putovanje?" upita Beton.
<BR>&nbsp;&nbsp;&nbsp;&nbsp;&nbsp;"Ne trajati", reče glas translatora, a onda ispravi samog sebe. "Nikoliko."
<BR>&nbsp;&nbsp;&nbsp;&nbsp;&nbsp;Novi zastoj.
<BR>&nbsp;&nbsp;&nbsp;&nbsp;&nbsp;"Hvala", reče Slatka Danas, a naučnik na planeti udaljenoj od Ve Porta dvadeset dve godine dilatiranog vremena odgovori: "Zahvalni smo za vašu velikodušnu hrabrost, naša nada je sa vama."
<BR>&nbsp;&nbsp;&nbsp;&nbsp;&nbsp;Iz sale za ansibl pređoše pravo u 'Šobi'.
<BR>
<BR>&nbsp;&nbsp;&nbsp;&nbsp;&nbsp;Čurtenska oprema nije zauzimala mnogo mesta, a njena instrument-tabla sastojala se uglavnom samo od jednog dela: prekidača, sa dva položaja, 'uključeno' i 'isključeno'. Bila je postavljena naporedo sa nafal motivatorima i kontrolama jednog običnog međuzvezdanog broda ekumenske flote. 'Šobi' je sagrađen na Hainu pre oko četiri stotine godina, ali je dostigao starost od samo trideset dve godine. Njegovi prvi letovi bili su uglavnom opitni, sa hainsko-čifvorskom posadom. Pošto na takvim misijama brod može ostati godinama na orbiti oko neke planete, Hainci i Čifvorci su zaključili da te godine treba prijatno proživeti, a ne 'trpeti'. Zato su uredili unutrašnjost broda da liči na vrlo veliku, vrlo udobnu kuću. Tri stambena modula su otkačili i ostavili na Veu, ali ipak je ostalo više nego dovoljno prostora za posadu od samo deset osoba. Sada su Tai, Beton i Šen, novopridošli sa Tere, i Gveter sa Anaresa, svi naviknuti na život u barakama, u siromašnim komunama, na njihovim jedva nastanjivim svetovima, šetkali kroz 'Šobi' i kritikovali ga. "Izmetno!" govorio je Gveter potmulo. "Raskoš, raskoš!" Tai se cerila. Slatka Danas, Lidi i Getennjani, naviknutiji na udobnosti brodskog života, odmah se smestiše 'kao kod svoje kuće'. Uskoro je i Gveteru i mladim Teranima postalo teško da zadrže stav moralnog neslaganja u prostranim, visokim, dobro nameštenim, pomalo pohabanim dnevnim sobama, spavaćim sobama, radnim sobama, u gimnastičkim prostorijama za jaku i slabu gravitaciju, u biblioteci, kuhinji i na komandnom mostu 'Šobija'. Na ovom poslednjem, tepih beše original 'Henjekaulil', od mekanog dubokog plavetnila i purpura, izatkan tako da je davao sliku raznih sazvežđa hainskog neba. U dvorani za meditaciju postojala je velika, zdrava plantaža teranske bambusove trske, deo brodskog zatvorenog, kružnog sistema vegetacije i vazduha. Svaka soba imala je prozor, koji se mogao programirati da nostalgičarima prikazuje panorame Abeneja ili Novog Kaira ili plaže u Lidenu, ili učiniti prozirnim da bi čovek mogao gledati sunca bliska i daleka i tamu između sunaca.
<BR>&nbsp;&nbsp;&nbsp;&nbsp;&nbsp;Rig i Asten otkriše da osim liftova postoji i veliko, ukrasno, zavojito stepenište, koje je iz prijemne sale vodilo gore, do biblioteke. Klizali su se niz rukohvatnu šipku stepeništa, dernjajući se iz sveg glasa; kad im je Šen, najzad, pripretio da će preokrenuti lokalno gravitaciono polje i prinuditi ih da se suljaju nagore, a ne nadole, oduševljeno su ga zamolili da to odmah učini. Beton je nadmoćnim pogledom osmatrao klince i silazio liftom; ali sledećeg dana se i on počeo suljati odozgo. Postizao je mnogo veću brzinu, jer se mogao odgurnuti snažnije, a i zato što je imao veću masu; najzad pade, i umalo da slomi trtičnu kost. Posle je baš on, Beton, organizovao trke na velikim poslužavnicima, na kojima su sedeli kao na sankama. Najčešće je pobeđivao Rig, koji je jedini bio dovoljno mali da ostane na poslužavniku sve do podnožja stepeništa. Niko od dečaka nije na plaži učio ništa, osim da pliva i da bude Šobi; ali sada, tokom neočekivanog petodnevnog zadržavanja u Ve Portu, Gveter poče davati časove fizike Betonu, a matematike svoj trojici, svakoga dana, u biblioteci; sa Šenom i sa Oret učili su nešto malo istorije, a sa Tai plesali u niskogravitacionoj gimnastičkoj dvorani.
<BR>&nbsp;&nbsp;&nbsp;&nbsp;&nbsp;Tai je, plešući, postajala slobodna, laka, nasmejana. Rig i Asten su je takvu voleli da vide; njen sin je plesao s njom kao ždrebe, kao jare, trapavo, ali blaženo. Šen im se često pridruživao; bio je plesač tamne elegancije, i Tai je plesala s njim, ali bez dodira, ostajući stidljiva. Još od Betonovog rođenja bila je celibatna. Nije želela Šenovu strpljivu, a ipak žestoku žudnju; nije želela da natovari na sebe takve strasti, niti Šena kao ličnost. Okretala se od Šena Betonu, pa su majka i sin nastavljali plesati, sasvim uneti u korake, u vazdušne obrasce koje su stvarali. Gledajući ih, u ono popodne neposredno pre poletanja, Slatka Danas poče brisati suze iz očiju, osmehnuta, bez ijedne reči.
<BR>&nbsp;&nbsp;&nbsp;&nbsp;&nbsp;"Život je dobar", rekao je Gveter Lidi, veoma ozbiljno.
<BR>&nbsp;&nbsp;&nbsp;&nbsp;&nbsp;"Može da posluži, manje-više", odgovorila je ona.
<BR>&nbsp;&nbsp;&nbsp;&nbsp;&nbsp;Oret je upravo izlazila iz svog ženskog kemera, koji je pre pet dana aktivirao u Karti muški kemer, a sve to znatno ranije nego što se očekivalo; upravo zbog njihovog kemera, cela posada provela je neplaniranih pet dana dodatne besposlice u 'Šobiju'. Ali svi su uživali u tom vremenu. Oret je gledala Riga, kome je svojevremeno (u svom muškom kemeru) bila otac, plesala sa Astenom koga je (u svom ženskom kemeru) rodila, i gledala kako Kart gleda sve troje, a onda, u jednom trenutku, rekla na karhidskom: "Sutra..." Oštrica je bila vrlo slatka.
<BR>
<BR>&nbsp;&nbsp;&nbsp;&nbsp;&nbsp;Antropolozi svečano klimaju glavom nad tvrdnjom da ne smemo pripisati 'kulturne konstante' ljudskoj populaciji nijedne planete; ali čini se da su izvesne kulturne crte, ili izvesna očekivanja u tom pravcu, vrlo duboko uvreženi. Njihove poslednje noći u Ve Portu, Šen i Tai se pojaviše u crnim i srebrnim uniformama teranskog Ekumena, koje su ih koštale (jer je Tera, između ostalog, još imala novčanu ekonomiju) po šest mesečnih plata.
<BR>&nbsp;&nbsp;&nbsp;&nbsp;&nbsp;Asten i Rig istog trena nadigoše galamu, zahtevajući da izgledaju jednako veličanstveno. Kart i Oret su im predložile odeću za žurku, a Slatka Danas je dodala velike marame od srebrne čipke; Asten se durio, Rig je pristao na imitaciju. Pojam 'uniforma', reče im Asten, znači da bude isto.
<BR>&nbsp;&nbsp;&nbsp;&nbsp;&nbsp;"A zašto da bude isto?" upita Oret.
<BR>&nbsp;&nbsp;&nbsp;&nbsp;&nbsp;Stara Lidi odgovori oštro: "Da ne bi niko bio odgovoran."
<BR>&nbsp;&nbsp;&nbsp;&nbsp;&nbsp;Onda je otišla i presvukla se u svoju večernju odeću od crnog somota, koja nije bila uniforma, ali je ipak doprinela da Tai i Šen ne strše kao poslovični 'palac po kome si se udario čekićem'. Ona je otišla sa Tere kad joj je bilo osamnaest godina, i nikad se nije vratila niti se želela vratiti; ali Tai i Šen su bili njene kolege, drugari u istoj posadi.
<BR>&nbsp;&nbsp;&nbsp;&nbsp;&nbsp;Dosetile su se i Kart i Oret, pa su obukle svoje najfinije krznene kapute; Asten se pomirio sa tim da će morati da nosi odeću za žurku, a pristao je utoliko radije što su i on i Rig imali Kartin masivni zlatni nakit, koji je dobila u nasledstvo, a koji im je za ovu priliku pozajmila - do poslednjeg komada. Slatka Danas se pojavila u mantiji čiste bele boje, tvrdeći da je to u stvari ultraljubičasta. Gveter je upleo grivu u pletenice. Beton nije imao uniformu, ali mu nije ni bila potrebna; sedeo je za stolom, pored svoje majke, sav zračeći ponosom.
<BR>&nbsp;&nbsp;&nbsp;&nbsp;&nbsp;Iz kuhinje Porta slali su im hranu, vrlo dobru; večeras, izvanrednu. Dobili su delikatni hainski ijanvi sa svih sedam sosova, a zatim puding sa ukusom teranske čokolade. Veče je bilo živahno, a završilo se tiho, kod velikog kamina u biblioteci. Tu su goreli trupci, lažni trupci naravno, ali dobre imitacije. Nema smisla napraviti stvarno ognjište usred kosmičkog broda, a onda u njega bacati 'drva' napravljena od plastike. Ova su bila proizvedena od neoceluloze, i to ne samo trupci, nego i cepke za potpalu; širila su onaj pravi miris, u prvi mah su se opirala paljenju, zatim se palila uz praštanje, varnice i mlaziće dima, a razbuktavala blistavo. Oret je namestila vartu, Kart ju je potpalila, svi su se okupili.
<BR>&nbsp;&nbsp;&nbsp;&nbsp;&nbsp;"Ajde priče za pred spavanje", reče Rig.
<BR>&nbsp;&nbsp;&nbsp;&nbsp;&nbsp;Oret ispriča o ledenim pećinama u Kermlandiji, i kako je jedan brod uplovio u jednu takvu veliku, plavu morsku pećinu i nestao, ni traga od njega nisu našli brodovi koji su posle zalazili unutra da tragaju za njim; i kako je nađen sedamdeset godina kasnije, bez ijedne žive duše i bez ikakvog nagoveštaja šta se desilo sa posadom - na pučini, gde je samo plutao bez pogona, blizu obala Osemjeta, hiljadu milja daleko od Kerma, čak na suprotnoj strani kontinenta...
<BR>&nbsp;&nbsp;&nbsp;&nbsp;&nbsp;Još jednu, još jednu?
<BR>&nbsp;&nbsp;&nbsp;&nbsp;&nbsp;Lidi je ispričala o malom pustinjskom vuku koji je izgubio svoju suprugu vukicu i otišao u zemlju mrtvih, da je traži, i našao je gde pleše sa mrtvima, i poveo je nazad u zemlju živih, ali je u poslednji čas sve pokvario jer ju je dodirnuo pre nego što su se sasvim izvukli u život, pa je ona nestala, a on više nikad nije uspeo naći ulaz u mesto gde mrtvi plešu, iako je tražio, i zavijao, i plakao...
<BR>&nbsp;&nbsp;&nbsp;&nbsp;&nbsp;Još jednu!
<BR>&nbsp;&nbsp;&nbsp;&nbsp;&nbsp;Šen je ispričao o dečaku kome je izraslo po jedno pero svaki put kad je rekao neku laž, i koga su na kraju u komuni uzeli da im služi kao 'pufna' za brisanje prašine sa polica.
<BR>&nbsp;&nbsp;&nbsp;&nbsp;&nbsp;Još jed-nu!
<BR>&nbsp;&nbsp;&nbsp;&nbsp;&nbsp;Gveter ispriča o krilatom narodu koji se zvao Gluni; a Gluni su bili toliko glupi da su izumrli zato što su se neprestano sudarali čelom u čelo, tokom svojih nebeskih letova. "Međutim, nisu oni stvarni bili", dodade on savesno. "To samo priča."
<BR>&nbsp;&nbsp;&nbsp;&nbsp;&nbsp;Još... a, ne. NNNNNe. Na spavanje.
<BR>&nbsp;&nbsp;&nbsp;&nbsp;&nbsp;Rig i Asten su, kao obično, prošli u krug da ih svako zagrli za laku noć, a ovog puta pošao je i Beton, isto tako, za njima. Kad je prolazio pored Tai, nije se zaustavio, jer ona nije volela da je iko dodiruje; ali je Tai ovog puta ispružila ruku, privukla dečaka sebi i poljubila ga u obraz. Pobegao je sav ustreptao od radosti.
<BR>&nbsp;&nbsp;&nbsp;&nbsp;&nbsp;"Priče", reče Slatka Danas. "Naša počinje sutra, a?"
<BR>
<BR>&nbsp;&nbsp;&nbsp;&nbsp;&nbsp;Lanac komandovanja lako je opisati; mrežu reakcija, ne. Onima koji žive u društvu zasnovanom na uzajamnom davanju ovlašćenja, 'gust' opis, složen i nedovršen, normalna je stvar, i razumljiva, ali onima koji znaju samo za jedan model, hijerarhijsku kontrolu, takav opis izgleda kao brljotina, opšta petljancija, nerazrešivost; i ne samo opis, nego i ono opisano. Ko ovde komanduje? Da se mi otarasimo svih cinculiranja; ko je gazda ovde? Mnogo kuvara, loša supa. Hajmo kratko i jasno. Idemo kod vašeg vođe!
<BR>&nbsp;&nbsp;&nbsp;&nbsp;&nbsp;Stara navigatorka je, dabome, sedela za nafal-tablom, a Gveten za mnogo skromnijom čurtenskom; Oret je bila žicama povezana sa brodskom VI; iza svakog od njih sedeo je po jedan 'za podršku', dakle zamenik/pomagač, i to, istim redosledom, Tai, Šen i Kart; ono što je Slatka Danas radila moglo se bi se nazvati kontrolom ili nadzorom, kad te reči ne bi podrazumevale upravo neki hijerarhijski 'visoki' položaj. Zato bi bolje bilo upotrebiti reči 'skupa-gledanje' ili 'među-zor', kad bi postojale. Rig i Asten su uvek nafalovali u bibliotekama brodova, zato što je tamo, tokom dosadnog i dezorijentišućeg putovanja brzinama bliskim svetlosnoj, Asten mogao bar pokušavati da gleda slike ili da sluša neku muzičku traku, a Rig da se sklupča pod svoje, uvek jedno isto, čupavo ćebe, i odspava. Betonova dužnost kao člana posade bila je da kao stariji 'brat' pazi na klince; sedeo je sa njima u ovoj biblioteci. Poneo je vreću za povraćanje, jer je bio jedan od onih kojima NAFAL izaziva morsku bolest. Izoštrio je međuvid na Lidi i Gvetera da bi gledao šta oni rade.
<BR>&nbsp;&nbsp;&nbsp;&nbsp;&nbsp;Svako je, dakle, znao svoju dužnost, pod pretpostavkom da im predstoji nafalni let. O procesu čurtena znali su to da bi trebalo da izazove transililijenciju do jednog zvezdanog sistema udaljenog sedamnaest svetlosnih godina od Ve Porta, bez proticanja ikakvog vremena, dakle bez intervala; ali šta bi trebalo da rade, nisu znali, niti je to iko drugi, igde, znao.
<BR>&nbsp;&nbsp;&nbsp;&nbsp;&nbsp;I tako se Lidi osvrnula, kao violinista koji uperi gudalo okomito uvis da bi doveo u žižu pažnju kamernog orkestra koji treba da se otisne u prvu notu; treptaj kontakta pogledima, i ona posla 'Šobi' u nafalni modus, a Gveter, kao violončelista koji svojom dubljom notom istog trena podrži violinu, posla 'Šobi' u čurtenski modus. Uđoše u ne-trajanje. U čurten. Potrajalo je, kao što im je ansibl rekao, 'nikoliko' sekundi.
<BR>&nbsp;&nbsp;&nbsp;&nbsp;&nbsp;"Šta nije u redu?" prošaputa Šen.
<BR>&nbsp;&nbsp;&nbsp;&nbsp;&nbsp;"D-đavo ga nosio!" reče Gveter.
<BR>&nbsp;&nbsp;&nbsp;&nbsp;&nbsp;"Šta?" upita Lidi, žmirkajući i otresajući glavom.
<BR>&nbsp;&nbsp;&nbsp;&nbsp;&nbsp;"Eto, to je to", reče Tai, pozivajući na ekran sve nova i nova očitavanja.
<BR>&nbsp;&nbsp;&nbsp;&nbsp;&nbsp;"Ovo nije A-šezdeset-i-kako-beše", reče Lidi, nastavljajući da trepće.
<BR>&nbsp;&nbsp;&nbsp;&nbsp;&nbsp;Slatka Danas je nastojala da ih uključi u isti geštalt, svih desetoro, sedmoro na komandnom mostu i, preko međuvida, troje u biblioteci. Beton je providnuo jedan prozor, pa su sad dečaci, sva trojica, gledali nešto napolju, nekakvu polukružnu smeđu masu, koja je ispunila približno pola prozora. Rig je u rukama stezao svoje prljavo, čupavo ćebe. Kart je skidala elektrode sa Oretinih slepoočnica, na taj način isključujući vezu sa veštačkom inteligencijom. "Intervala nije bilo", reče Oret.
<BR>&nbsp;&nbsp;&nbsp;&nbsp;&nbsp;"Nismo nigde", reče Lidi.
<BR>&nbsp;&nbsp;&nbsp;&nbsp;&nbsp;"Intervala nije bilo", ponovi Gveter, natmureno piljeći u svoju instrument-tablu. "Taho i trebalo."
<BR>&nbsp;&nbsp;&nbsp;&nbsp;&nbsp;"Ništa se nije dogodilo", reče Kart, brzo 'prelistavajući' letački izveštaj na ekranu VI.
<BR>&nbsp;&nbsp;&nbsp;&nbsp;&nbsp;Oret je ustala, prišla prozoru i ostala nepomična, gledajući napolje.
<BR>&nbsp;&nbsp;&nbsp;&nbsp;&nbsp;"To je to. M-60-340-nolo", reče Tai.
<BR>&nbsp;&nbsp;&nbsp;&nbsp;&nbsp;Sve su njihove reči padale mrtvo, zvučale lažno.
<BR>&nbsp;&nbsp;&nbsp;&nbsp;&nbsp;"Pa, eto! Uspeli smo, Šobiji!" reče Šen.
<BR>&nbsp;&nbsp;&nbsp;&nbsp;&nbsp;Niko mu nije odgovorio.
<BR>&nbsp;&nbsp;&nbsp;&nbsp;&nbsp;"Zovni Ve Port, ansiblom", reče Šen, tvrdo rešen da bude veseo. "Javi ljudima da smo stigli u jednom komadu."
<BR>&nbsp;&nbsp;&nbsp;&nbsp;&nbsp;"Stigli - gde?" upita Oret.
<BR>&nbsp;&nbsp;&nbsp;&nbsp;&nbsp;"Svakako", reče Slatka Danas, ali ne preduze ništa.
<BR>&nbsp;&nbsp;&nbsp;&nbsp;&nbsp;"Važi", reče Tai i priđe brodskom ansiblu. Otvori polje, usmeri ga na Ve Port i odasla signal. Brodski ansibli su radili samo vizuelno; čekala je, gledajući ekran. Ponovila je signal. Svi su gledali ekran.
<BR>&nbsp;&nbsp;&nbsp;&nbsp;&nbsp;"Ništa se nije probilo", reče ona.
<BR>&nbsp;&nbsp;&nbsp;&nbsp;&nbsp;Niko joj nije rekao da proveri koordinate koje je dala ansiblu; u sistemu koji predstavlja mrežu ovlašćenja, niko ne može svoju nervozu tako jeftino da istrese na nekog drugog. Ona je, sama, naravno, proverila koordinate. Slala signale; resetovala, rekalkulisala, resignalisala; otvarala polje ka Abenaju i ka Anaresu, i slala signale. Ekran ostade prazan.
<BR>&nbsp;&nbsp;&nbsp;&nbsp;&nbsp;"Prove..." zausti Šen, ali se zadrža.
<BR>&nbsp;&nbsp;&nbsp;&nbsp;&nbsp;"Ansibl ne radi", saopšti Tai formalno svojoj posadi.
<BR>&nbsp;&nbsp;&nbsp;&nbsp;&nbsp;"Nalaziš da je u kvaru?" upita Slatka Danas.
<BR>&nbsp;&nbsp;&nbsp;&nbsp;&nbsp;"Ne. Samo ne radi."
<BR>&nbsp;&nbsp;&nbsp;&nbsp;&nbsp;"Vraćamo se, odmah", reče Lidi, koja je sedela i sad pred nafalnom instrument-tablom.
<BR>&nbsp;&nbsp;&nbsp;&nbsp;&nbsp;Uzdrmale su ih njene reči, njen ton, rasturile su ih - razbile.
<BR>&nbsp;&nbsp;&nbsp;&nbsp;&nbsp;"Ne, nećemo!" reče Beton preko međuvida, a Oret istovremeno: "Kuda?"
<BR>&nbsp;&nbsp;&nbsp;&nbsp;&nbsp;Tai, Lidina podrška, pođe ka Lidi kao da želi da joj onemogući ponovno uključivanje nafal modusa, ali se onda trže i ispreči ispred Gvetera, da on ne bi mogao uključiti čurten. A Gveten je stao, zgranut, pa rekao: "Možda čurten poremetio funhciju ansibla?"
<BR>&nbsp;&nbsp;&nbsp;&nbsp;&nbsp;"To ću ja proveriti", reče Tai. "Zašto bi? Roboti su se javljali ansiblima sa svih dosadašnjih probnih letova."
<BR>&nbsp;&nbsp;&nbsp;&nbsp;&nbsp;"Gde je izveštaj VI?" upita Šen, tonom energičnog zahteva.
<BR>&nbsp;&nbsp;&nbsp;&nbsp;&nbsp;"Rekla sam ti da nema nikakvih izveštaja od VI", odgovori Kart oštro.
<BR>&nbsp;&nbsp;&nbsp;&nbsp;&nbsp;"Oret je bila uključena."
<BR>&nbsp;&nbsp;&nbsp;&nbsp;&nbsp;Oret je, stojeći nepokretno kraj prozora, odgovorila, ne okrećući se: "Al' se ništa nije desilo."
<BR>&nbsp;&nbsp;&nbsp;&nbsp;&nbsp;Slatka Danas priđe Getenjanki. Oret je pogleda i reče, lagano: "Mmm-da. Slatka Danas. Ne možemo... ovo. Mislim, ne uspevam da mislim."
<BR>&nbsp;&nbsp;&nbsp;&nbsp;&nbsp;Šen je prozirnuo i drugi prozor, stao pred njega i zagledao se napolje. "Ružno", reče on.
<BR>&nbsp;&nbsp;&nbsp;&nbsp;&nbsp;"Šta je ružno?" upita Lidi.
<BR>&nbsp;&nbsp;&nbsp;&nbsp;&nbsp;Gveter poče govoriti kao da čita iz atlasa Ekumene. "Atmosfera gusta i stabilna, blizu dna temperaturnog prozora za život. Mihro-organizmi. Oblaci bahterija, plićaci i ostrva bahterija."
<BR>&nbsp;&nbsp;&nbsp;&nbsp;&nbsp;"Kaša od klica", reče Šen. "Al' su našli gde da nas pošalju!"
<BR>&nbsp;&nbsp;&nbsp;&nbsp;&nbsp;"To je, za slučaj da stignemo kao neutronska bomba ili kao crna rupa, da povučemo sa sobom samo bakterije", reče Tai. "Ali nismo."
<BR>&nbsp;&nbsp;&nbsp;&nbsp;&nbsp;"Šta nismo?" reče Lidi.
<BR>&nbsp;&nbsp;&nbsp;&nbsp;&nbsp;"Nismo ni stigli?" upita Kart.
<BR>&nbsp;&nbsp;&nbsp;&nbsp;&nbsp;"Ej", reče Beton. "Zar ćete svi ostati na mostu?"
<BR>&nbsp;&nbsp;&nbsp;&nbsp;&nbsp;"Ja 'oću da pređem tamo", začu se Rigov tanki glasić, a onda Astenov, čist, ali uzdrhtao: "Maba, ja bih da se vratim u Liden."
<BR>&nbsp;&nbsp;&nbsp;&nbsp;&nbsp;"Hajdemo", reče Kart i ode u susret deci. Oret nikako da se okrene od prozora, iako joj je Asten već prišao i uhvatio je za šaku.
<BR>&nbsp;&nbsp;&nbsp;&nbsp;&nbsp;"Šta gledaš, Maba?"
<BR>&nbsp;&nbsp;&nbsp;&nbsp;&nbsp;"Planetu, Astene."
<BR>&nbsp;&nbsp;&nbsp;&nbsp;&nbsp;"Koju planetu?"
<BR>&nbsp;&nbsp;&nbsp;&nbsp;&nbsp;Oret tek tad pogleda dete.
<BR>&nbsp;&nbsp;&nbsp;&nbsp;&nbsp;"Naime, tamo nema ničeg", reče Asten.
<BR>&nbsp;&nbsp;&nbsp;&nbsp;&nbsp;"Ona smeđa boja, to je površina, takva je atmosfera ove planete."
<BR>&nbsp;&nbsp;&nbsp;&nbsp;&nbsp;"Pa nema ničeg smeđeg napolju. Nema ničeg. Ja bih da se vratim na Liden, odmah. Rekla si da to možemo, čim završimo probu."
<BR>&nbsp;&nbsp;&nbsp;&nbsp;&nbsp;Oret se osvrte da pogleda, tek sad, ostale.
<BR>&nbsp;&nbsp;&nbsp;&nbsp;&nbsp;"Percepcione varijacije", reče Gveter.
<BR>&nbsp;&nbsp;&nbsp;&nbsp;&nbsp;"Mislim", reče Tai, "da moramo ustanoviti da jesmo - da smo stigli ovde - a onda brzo ovamo."
<BR>&nbsp;&nbsp;&nbsp;&nbsp;&nbsp;"Misliš onamo", reče Beton.
<BR>&nbsp;&nbsp;&nbsp;&nbsp;&nbsp;"Očitavanja su savršeno jasna", reče Lidi, držeći se oberučke za rub sedišta i izgovarajući svaku reč vrlo jasno. "To dole je M-60 i tako dalje. Šta još hoćete? Uzorke bakterija?"
<BR>&nbsp;&nbsp;&nbsp;&nbsp;&nbsp;"Da", reče Tai. "Rad instrumenata je poremećen, dakle, ne možemo se osloniti na njih."
<BR>&nbsp;&nbsp;&nbsp;&nbsp;&nbsp;"Ma koja su to govna!" reče Lidi. "Koja farsa! U redu. Ajde neko da obuče skafander, siđe tamo, uzme uzorak te kaše i da se vraćamo. Idemo kući. Pomoću nafala."
<BR>&nbsp;&nbsp;&nbsp;&nbsp;&nbsp;"Pomoću nafala?" rekoše uglas, kao odjek, Šen i Tai, a Gveter primeti: "Ali zadržali bismo se sedamnaest godina, a bez ansibl da hažemo zašto."
<BR>&nbsp;&nbsp;&nbsp;&nbsp;&nbsp;"Zašto, Lidi?" upita Slatka Danas.
<BR>&nbsp;&nbsp;&nbsp;&nbsp;&nbsp;Lidi se netremice zagleda u Hainku. "A vi biste opet čurtenom?" reče im kreštavo. Osvrte se da pogleda sve prisutne. "Jeste li vi ljudi od kamena?" Lice joj je bilo pepeljasto, zgužvano, sparušeno. "Vama ne smeta kad vidite kroz zidove?"
<BR>&nbsp;&nbsp;&nbsp;&nbsp;&nbsp;Niko ništa ne reče. Posle nekog vremena progovori Šen, oprezno: "Kako to misliš?"
<BR>&nbsp;&nbsp;&nbsp;&nbsp;&nbsp;"Pa ja vidim zvezde, kroz sve zidove!" Opet je prešla pogledom po svima prisutnima; prstom je pokazivala dole, ka tepihu sa utkanim sazvežđima. "Vi ne?" Pošto joj niko nije odgovorio, njena donja vilica zadrhta kao u grču; onda ona reče: "U redu. U redu. Skidam se sa dužnosti. Žao mi je. Biću u svojoj sobi." Ustade. "Možda bi dobro bilo da me zaključate."
<BR>&nbsp;&nbsp;&nbsp;&nbsp;&nbsp;"Ma, koješta", reče Slatka Danas.
<BR>&nbsp;&nbsp;&nbsp;&nbsp;&nbsp;"Ako propadnem kroz..." poče Lidi. Nije završila rečenicu. Hodala je ka vratima, kruto i oprezno, kao kroz gustu maglu. Rekla je još nešto, što nisu razumeli; zazvučalo je kao "kauza..." ili "gaza...".
<BR>&nbsp;&nbsp;&nbsp;&nbsp;&nbsp;Slatka Danas pođe za njom.
<BR>&nbsp;&nbsp;&nbsp;&nbsp;&nbsp;"Vidim i ja zvezde!" objavi Rig.
<BR>&nbsp;&nbsp;&nbsp;&nbsp;&nbsp;"Ssss!" reče Kart, polažući ruku detetu preko pleća.
<BR>&nbsp;&nbsp;&nbsp;&nbsp;&nbsp;"Vidim, vidim! Vidim sve zvezde, svuda. I vidim Ve Port. Mogu videti šta god hoću!"
<BR>&nbsp;&nbsp;&nbsp;&nbsp;&nbsp;"Da, naravno, ali ćuti sad", promrmlja njegova majka, a dete se otrže od nje, poče lupati nogom po podu i cičavo vikati: "Mogu, mogu! Vidim sve! A Asten ne vidi! Ima i jedna planete, ima! Pusti me, ej! Pusti me!"
<BR>&nbsp;&nbsp;&nbsp;&nbsp;&nbsp;Sumornog izraza lica, Kart ponese dete, koje je nastavljalo da vrišti, u njihovu sobu. Asten se okrete i povika za Rigom: "Nikakve planete nema, izmišljaš!"
<BR>&nbsp;&nbsp;&nbsp;&nbsp;&nbsp;Oret natmureno reče: "Molim te, Astene, idi u našu sobu."
<BR>&nbsp;&nbsp;&nbsp;&nbsp;&nbsp;Astenu grunuše suze na oči, ali posluša. Oret samo dobaci izvinjavajući pogled ostalima, pa pođe za malom, rasplakanom prilikom, preko komandne sale, u hodnik.
<BR>&nbsp;&nbsp;&nbsp;&nbsp;&nbsp;Na komandnom mostu ostadoše četvoro ućutanih.
<BR>&nbsp;&nbsp;&nbsp;&nbsp;&nbsp;"Kanarinci", reče Šen.
<BR>&nbsp;&nbsp;&nbsp;&nbsp;&nbsp;"Halucinacije?" predloži Gveter, pokunjen. "Dejstvo čurtena na ehstra senzitivne organizme, možda?"
<BR>&nbsp;&nbsp;&nbsp;&nbsp;&nbsp;Tai klimnu glavom.
<BR>&nbsp;&nbsp;&nbsp;&nbsp;&nbsp;"Onda, da li ansibl ne radi, ili mi haluciniramo da ne radi" upita Šen, malo kasnije.
<BR>&nbsp;&nbsp;&nbsp;&nbsp;&nbsp;Gveter pođe ka ansiblu; ovog puta Tai se udalji, prepustivši ansibl sasvim njemu. "Ja bih da siđem tamo", reče ona.
<BR>&nbsp;&nbsp;&nbsp;&nbsp;&nbsp;"Valjda nema razloga da ne postupiš tako", reče Šen, neoduševljeno.
<BR>&nbsp;&nbsp;&nbsp;&nbsp;&nbsp;"A hoji je razlog da postupi?" upita Gveter preko njegovog ramena.
<BR>&nbsp;&nbsp;&nbsp;&nbsp;&nbsp;"Razlog je taj da smo zato i došli, zar ne? Dobrovoljci smo da upravo to učinimo, zar ne? Da oprobamo ovaj trenutni... ovu transilijenciju... da dokažemo da radi, da smo ovde! Pošto je ansibl u kvaru, Ve može tek kroz sedamnaest godina dobiti naš radio-signal!"
<BR>&nbsp;&nbsp;&nbsp;&nbsp;&nbsp;"Bolje da čurtnemo do Vea i naprosto im ispričamo", reče Šen. "Ako bismo to uradili ovog trenutka, bilo bi da smo... ovde... proveli ukupno nekih osam minuta."
<BR>&nbsp;&nbsp;&nbsp;&nbsp;&nbsp;"Da im ispričamo - šta? Kakav će to dokaz biti?"
<BR>&nbsp;&nbsp;&nbsp;&nbsp;&nbsp;"Na nivou anegdota", reče Slatka Danas, koja se tiho vratila u komandnu prostoriju; kretala se kao veliki jedrenjak, upečatljiva, ali tiha.
<BR>&nbsp;&nbsp;&nbsp;&nbsp;&nbsp;"Je li Lidi dobro?" upita Šen.
<BR>&nbsp;&nbsp;&nbsp;&nbsp;&nbsp;"Nije", odgovori Slatka Danas. Sede na mesto gde je do maločas sedela Lidi, za nafalsku kontrolnu tablu.
<BR>&nbsp;&nbsp;&nbsp;&nbsp;&nbsp;"Pitam, imamo li saglasnost o silasku na planetu", reče Tai.
<BR>&nbsp;&nbsp;&nbsp;&nbsp;&nbsp;"Pitaću ostale", reče Gveter, iziđe i uskoro se vrati sa Kart. "Siđite ako vam se silazi", reče Getenjanka. "Oret će se malo zadržati sa decom. Oni su - mi smo sasvim rastrojeni."
<BR>&nbsp;&nbsp;&nbsp;&nbsp;&nbsp;"Ja ću sići", reče Gveter.
<BR>&nbsp;&nbsp;&nbsp;&nbsp;&nbsp;"Mogu li i ja?" upita Beton, maltene šapatom, ne dižući pogled ni ka jednom odraslom licu.
<BR>&nbsp;&nbsp;&nbsp;&nbsp;&nbsp;"Ne", reče Tai, uglas sa Gveterom koji reče: "Da".
<BR>&nbsp;&nbsp;&nbsp;&nbsp;&nbsp;Beton pogleda majku: jedan hitri pogled, postrance.
<BR>&nbsp;&nbsp;&nbsp;&nbsp;&nbsp;"Zašto ne bi?" upita Gveter.
<BR>&nbsp;&nbsp;&nbsp;&nbsp;&nbsp;"Ne znamo rizike."
<BR>&nbsp;&nbsp;&nbsp;&nbsp;&nbsp;"Planeta je osmotrena."
<BR>&nbsp;&nbsp;&nbsp;&nbsp;&nbsp;"To istraživanje vršili su samo robot-brodovi."
<BR>&nbsp;&nbsp;&nbsp;&nbsp;&nbsp;"Svi ćemo biti obučeni u shafandre." Gveten se iskreno čudio njenom stavu.
<BR>&nbsp;&nbsp;&nbsp;&nbsp;&nbsp;"Neću ja tu odgovornost", reče Tai kroz zube.
<BR>&nbsp;&nbsp;&nbsp;&nbsp;&nbsp;"Po čemu je tvoja?" upita Gveter, još začuđeniji. "Svi je delimo; Beton je član posade. Ne razumem."
<BR>&nbsp;&nbsp;&nbsp;&nbsp;&nbsp;"Jasno je meni da ti ne razumeš", reče Tai, okrete leđa obojici i iziđe. Muškarac i dečak ostadoše, zureći; Gveter za njom, Beton u tepih.
<BR>&nbsp;&nbsp;&nbsp;&nbsp;&nbsp;"Žao mi je", reče Beton.
<BR>&nbsp;&nbsp;&nbsp;&nbsp;&nbsp;"Nije za biti žao", uzvrati Gveter.
<BR>&nbsp;&nbsp;&nbsp;&nbsp;&nbsp;"Šta se... šta se dešava?" zapita Šen, glasom prečvrsto zauzdanim. "Zašto se... mi se stalno ukrštamo. Ovo pojavljivanje, odlaženje..."
<BR>&nbsp;&nbsp;&nbsp;&nbsp;&nbsp;"Pometnja potehla iz čurtenskog ishustva", reče Gveter.
<BR>&nbsp;&nbsp;&nbsp;&nbsp;&nbsp;Slatka Danas okrete leđa instrumentima. "Poslala sam signal da smo u nevolji", reče. "Nafal sistem ne uspevam uključiti. Radio..." Ona pročisti grlo. "Čini se da radio dejstvuje samo povremeno i nepouzdano."
<BR>&nbsp;&nbsp;&nbsp;&nbsp;&nbsp;Zavlada tišina.
<BR>&nbsp;&nbsp;&nbsp;&nbsp;&nbsp;"Ovo se ne događa", reče Šen, ili je to Oret rekla, ali nije mogla biti Oret, jer ona je ostala u drugom delu broda, sa decom, dakle mora biti da je Šen rekao "Ovo se ne događa".
<BR>
<BR>&nbsp;&nbsp;&nbsp;&nbsp;&nbsp;Lanac uzroka i posledica lako je opisati; prekid njegov, nije. Onima koji žive u vremenu, sekvencijalnost, nizanje jednog po jednog događaja, jeste norma, jedini model, a simultanost izgleda kao zabrljanost, haos, beznadežna zbrka, pa je i opis te zbrke beznadežno zbunjujući. Pošto članovi posade više nisu imali pouzdana opažanja o mreži, niti su uspevali da svoja opažanja saopšte, opažanja jedne osobe jesu jedini orijentir za snalaženje u lavirintu njihove premeštenosti. Gveter je opažao da se nalazi na komandnom mostu, a to znači u komandnoj sali, zajedno sa Šenom, Slatkom Danas, Betonom, Kart i Tai. Činilo mu se da provodi vreme metodično proveravajući rad brodskih sistema. Ustanovio je da je nafalni sistem sasvim 'umro', da radio samo povremeno daje jake nalete svakojakih signala, da su unutrašnji električni i mehanički sistemi broda svi u redu. Odaslao je iz 'Šobija' lender, i to podešenu da dejstvuje automatski, bez posade; opazio je da se vratila normalno. Opažanje je Gveterovo takođe bilo da on i Tai raspravljaju o njenoj čvrstoj rešenosti da se spusti na planetu. Pošto je priznao da ni sam nije voljan da veruje, u ovom brodu, instrumentalnim očitavanjima o bilo čemu, morao se saglasiti s njom da će samo materijalni nalazi kasnije zaista dokazati da su Šobiji uopšte došli do svog odredišta, planete M-60-340-nolo. Ako će morati da provedu sledećih sedamnaest godina, u stvarnom vremenu, putujući nazad do Ve Porta, onda zašto ne bi bar imali i nekakav trofej da pokažu - makar to bila samo šaka sluzi.
<BR>&nbsp;&nbsp;&nbsp;&nbsp;&nbsp;Njegovo je opažanje bilo, da je ova njihova rasprava savršeno razložna.
<BR>&nbsp;&nbsp;&nbsp;&nbsp;&nbsp;Ali nju su prekidali egoistični ispadi, nimalo osobeni za ovu posadu.
<BR>&nbsp;&nbsp;&nbsp;&nbsp;&nbsp;"Ako ideš, idi!" rekao je Šen.
<BR>&nbsp;&nbsp;&nbsp;&nbsp;&nbsp;"Nemoj ti meni da naređuješ", rekla je Tai.
<BR>&nbsp;&nbsp;&nbsp;&nbsp;&nbsp;"Neko mora zadržati kontrolu ovde", rekao je Šen.
<BR>&nbsp;&nbsp;&nbsp;&nbsp;&nbsp;"Ne muškarci!" rekla je Tai.
<BR>&nbsp;&nbsp;&nbsp;&nbsp;&nbsp;"Ne Zemljani!" rekla je Kart. "Zar vi, narode, nemate nimalo samopoštovanja?"
<BR>&nbsp;&nbsp;&nbsp;&nbsp;&nbsp;"Stres", reče Gveter. "Hajdemo, Tai, Betone, važi, da hrenemo mi, važi?"
<BR>&nbsp;&nbsp;&nbsp;&nbsp;&nbsp;U lenderu je Gvetenu bilo sve jasno. Dešavala se jedna stvar posle druge, baš kao što i treba da bude. Upravljanje lenderom je vrlo jednostavno; on zamoli Betona da upravlja spuštanjem na površinu. Dečko to učini. Tai je sedela, napeta i zbijena kao i uvek; svoje snažne pesnice držala je na kolenima i stiskala ih. Beton je spretno vodio malu letelicu, a onda se zavalio u naslon pilotske fotelje, takođe napet, ali pun dostojanstva. "Sleteli smo", reče.
<BR>&nbsp;&nbsp;&nbsp;&nbsp;&nbsp;"To nismo", reče Tai.
<BR>&nbsp;&nbsp;&nbsp;&nbsp;&nbsp;"Pa - ovde piše 'kontakt'", reče Beton, gubeći samopouzdanje.
<BR>&nbsp;&nbsp;&nbsp;&nbsp;&nbsp;"Izvrsno prizemljenje", reče Gveter. "Toliho, da ga nisam ni osetio." Obavljao je uobičajeni niz provera. Sve je bilo u redu. Napolju je prozorčiće lendera pritiskalo nešto muljavo smeđe, tmasto. Beton je uključio spoljašnje reflektore, ali je atmosfera, kao mračna magla, samo rasula tu svetlost u beskorisno, difuzno bleštanje.
<BR>&nbsp;&nbsp;&nbsp;&nbsp;&nbsp;"Svi testovi podudarni sa nalazima istraživačhih brodova", reče Gveter. "Hoćeš lično napolje, Tai, ili pomoću servoa?"
<BR>&nbsp;&nbsp;&nbsp;&nbsp;&nbsp;"Napolje", reče ona.
<BR>&nbsp;&nbsp;&nbsp;&nbsp;&nbsp;"Napolje", ponovio je Beton njenu reč poput odjeka.
<BR>&nbsp;&nbsp;&nbsp;&nbsp;&nbsp;Gveton je tad formalno uzeo na sebe ulogu koja se u njihovoj posadi nazivala 'podrška', što bi značilo zamenik/pomagač; neko od njih dvoje bi to učinio da je on, Gveter, krenuo napolje. Pomagao im je da zaključaju šlemove i dekontaminiraju skafandre. Otvorio je pred njima niz hermetičnih vrata, odgovarajućim redosledom. Pratio ih je kamerom i gledao kroz prozorčić dok su izlazili iz poslednjih vrata i silazili na površinu. Prvi je išao Beton. Maleno obličje, izduženo beličastim skafandrom, zračno u mutnom bleštanju reflektora. Udaljio se nekoliko koraka od lendera, okrenuo, čekao. Sad je niz lestvice silazila Tai. Kao da je postajala niska, sve niža - zar je to kleknula? Gveter prenese pogled sa okruglog prozorčića na ekran, pa opet na prozor. Smanjivala se; tonula je u tu površinu, koja, dakle, nije mogla biti čvrsta; močvara, dakle, ili neka suspenzija kao što je to živi pesak - ali Beton se šeta po tome, evo vraća se do nje: jedan korak, dva, tri koraka, po nekom tlu koje Gveter ne vidi jasno, ali koje mora biti čvrsto pa ga drži, zato što je lakši nego Tai - ali, ne, sigurno je Tai zakoračila u neku rupu, u rov nekakav, jer on je sada vidi samo od pojasa nagore, njene noge su skrivene mrkom maglom ili blatom, ali ona se kreće, odlazi itekako brzo, udaljava se od lendera i od Betona.
<BR>&nbsp;&nbsp;&nbsp;&nbsp;&nbsp;"Vrati ih", reče Šen, i Gveton odmah reče u skafanderski interkom: "Molim, vratiti se u lender, Tai, Betone." Beton odmah pođe nazad, uz lestve, ali se onda okrete da potraži majku. Neka mutna mrlja koja je možda mogla biti njen šlem nazirala se u smeđoj muljavosti, već maltene izvan dohvata lenderovog razasutog sjaja.
<BR>&nbsp;&nbsp;&nbsp;&nbsp;&nbsp;"Molim, vrati se Betone unutra. Molim, vrati se Tai unutra."
<BR>&nbsp;&nbsp;&nbsp;&nbsp;&nbsp;Beličasti skafander odmicao je u treperavim fazama uz lestve, ali je Betonov glas na interkomu molio: "Tai, Tai, vrati se... Gveter, da pođem po nju?"
<BR>&nbsp;&nbsp;&nbsp;&nbsp;&nbsp;"Ne. Tai, vrati se odmah u lender."
<BR>&nbsp;&nbsp;&nbsp;&nbsp;&nbsp;Dečakova ekipna disciplina se održala: ušao je u lender, kao što mu je i rečeno. Zatim je, ostajući u prednjoj komori, gledao kroz prozorčić na spoljašnjim hermetičnim vratima, dok je Gveter gledao kroz prozorčić glavne kabine lendera. Kamera ju je izgubila. Bleda mrlja potonula je u bezobličnu kašu.
<BR>&nbsp;&nbsp;&nbsp;&nbsp;&nbsp;Gveterovo dalje opažanje bilo je da instrumenti pokazuju da je lender potonuo već 3,2 metra počev od kontakta sa površinom planete i da nastavlja da tone, sve brže.
<BR>&nbsp;&nbsp;&nbsp;&nbsp;&nbsp;"Hahva je površina, Betone?"
<BR>&nbsp;&nbsp;&nbsp;&nbsp;&nbsp;"Kao blatnjavo zemljište - Gde je ona?"
<BR>&nbsp;&nbsp;&nbsp;&nbsp;&nbsp;"Molim, odmah vratiti, Tai!"
<BR>&nbsp;&nbsp;&nbsp;&nbsp;&nbsp;"Molim, vratite se odmah u 'Šobi', lender Jedan i cela posada", reče interkom na liniji iz 'Šobija'; Tainim glasom. "Govori Tai", reče. "Molim, odmah se vratite u brod, lender i sva posada."
<BR>&nbsp;&nbsp;&nbsp;&nbsp;&nbsp;"Ostani u shafandru, u dehontu, Betone, molim te", reče Gveter. "Zahljučavam ulaz."
<BR>&nbsp;&nbsp;&nbsp;&nbsp;&nbsp;"Ali... Važi", reče dečakov glas.
<BR>&nbsp;&nbsp;&nbsp;&nbsp;&nbsp;Gveter polete lenderom nagore. Tokom leta, dekontaminirao je Betonov skafander i čitav lender. Opažanje ja njegovo bilo, posle toga, da Beton, Šen i on prolaze kroz niz hermetičkih vrata i ulaze u 'Šobi', prolaze hodnicima, ulaze na komandni most i da ih tamo čekaju Kart, Slatka Danas, Šen i Tai.
<BR>&nbsp;&nbsp;&nbsp;&nbsp;&nbsp;Beton je pritrčao svojoj majci, ali se zaustavio; nije pružio ruke ka njoj. Lice mu je bilo ukočeno, kao od voska ili drveta.
<BR>&nbsp;&nbsp;&nbsp;&nbsp;&nbsp;"Jesi li se uplašio?" upita ona. "Šta se to desilo tamo dole?" Pogledala je Gvetera, očekujući objašnjenje.
<BR>&nbsp;&nbsp;&nbsp;&nbsp;&nbsp;Gveterovo opažanje bilo je ništa. Ne za vreme nerazdoblja bez dužine, on je opazio da se ništa nije desiće se bilo. Izgubljen, pipanjem je tražio put ispred sebe, izgubljen, našao je reč, onu jednu reč koja je spasla: "Ti", reče on, jezikom spetljanim, tupim, "ti si zvala nas."
<BR>&nbsp;&nbsp;&nbsp;&nbsp;&nbsp;Onda se činilo da je ona to poricala, ali to nije bilo važno. A šta jeste bilo važno? Šen je govorio. Šen je mogao da kaže. "Hiko, Gvetere, nije zvao", reče on. "Ti i Beton ste izišli, ja sam bio podrška, i kad sam video da ne mogu održati stabilnost lendera, da nešto nije u redu s tom površinom, pozvao sam vas da se vratite u lender, pa smo uzleteli."
<BR>&nbsp;&nbsp;&nbsp;&nbsp;&nbsp;Gveter je samo uspeo reći: "Nematerij..."
<BR>&nbsp;&nbsp;&nbsp;&nbsp;&nbsp;"Ali Tai je pošla..." poče Beton, pa zaćuta. Sad je Gveterovo opažanje bilo da se dečko odmiče od majčinog odbijanja dodira. Šta je bilo važno?
<BR>&nbsp;&nbsp;&nbsp;&nbsp;&nbsp;"Niko nije silazio", reče Slatka Danas. Posle kratkog ćutanja, ali pre no što se Beton oglasio, ona dodade, "Nije se ni imalo gde silaziti."
<BR>&nbsp;&nbsp;&nbsp;&nbsp;&nbsp;Gveter je pokušao naći drugu reč, ali nikakve druge reči nije bilo. Opažao je da se izvan glavnog prozora nalazi nešto mrko, zaobljeno, smeđe, i da on kroz to može, ako pažljivije zagleda, videti sjaj malenih zvezda.
<BR>&nbsp;&nbsp;&nbsp;&nbsp;&nbsp;Našao je reč tada, pogrešnu. "Izgub..." reče on, i još to izgovarajući vide da se brodske svetiljke smračuju u muljavo smeđe, gase, iščezavaju, nema ih, sva ona tiha brujanja i događanja u brodskim sistemima umiru u pravoj tišini koja je uvek prisutna. Ali tu ničeg nije bilo. Ništa se nije dogodilo. Mi smo u Ve Portu! - pokuša on da kaže, celom snagom svoje volje; ali kazivanja bilo nije.
<BR>&nbsp;&nbsp;&nbsp;&nbsp;&nbsp;Sunca gore kroz moje telo, reče Lidi.
<BR>&nbsp;&nbsp;&nbsp;&nbsp;&nbsp;Ja sam sunca, reče Slatka Danas. Ne ja, sve je.
<BR>&nbsp;&nbsp;&nbsp;&nbsp;&nbsp;Ne dišite! povika Oret.
<BR>&nbsp;&nbsp;&nbsp;&nbsp;&nbsp;Ovo je smrt, reče Šen. Ono čega sam se plašio, jeste: ništa.
<BR>&nbsp;&nbsp;&nbsp;&nbsp;&nbsp;Ništa, rekoše.
<BR>&nbsp;&nbsp;&nbsp;&nbsp;&nbsp;Nedahom ne dišući, duhovi su lepršali, pojavljivali se na drugim mestima, u utvarnoj ljušturi hladne, mračne olupine koja je plutala nedaleko od jednog sveta smeđe magle, nestvarne planete. Govorili su, bez glasova. Nema zvuka u vakuumu, ponajmanje u netrajanju.
<BR>&nbsp;&nbsp;&nbsp;&nbsp;&nbsp;U svojoj kabinskoj samoći, Lidi oseti da gravitacija popušta, na pola G, koju stvara sama jezgrena masa broda; videla ih je, sunca bliska, i sunca daleka, gde plamte kroz gazu brodskih oklopa i zidova i postelja i njenog tela. Najblistavija zvezda, sunce ovog planetnog sistema, plovila je tačno ispod njenog pupka. Lidi nije znala ime tog sunca.
<BR>&nbsp;&nbsp;&nbsp;&nbsp;&nbsp;Ja sam onaj mrak između sunaca, reče jedan.
<BR>&nbsp;&nbsp;&nbsp;&nbsp;&nbsp;Ja sam ništa, reče jedan.
<BR>&nbsp;&nbsp;&nbsp;&nbsp;&nbsp;Ja sam ti, reče jedan.
<BR>&nbsp;&nbsp;&nbsp;&nbsp;&nbsp;Ti... reče jedan. Ti...
<BR>&nbsp;&nbsp;&nbsp;&nbsp;&nbsp;I zadiha, i pruži se da dohvati, i progovori: "Slušajte" Krik drugome, drugima: "Slušajte!"
<BR>&nbsp;&nbsp;&nbsp;&nbsp;&nbsp;"Oduvek smo znali ovo. Uvak smo ovde bili, i uvek ćemo biti, na ognjištu, u središtu. Posle svega, nemamo se čega bojati."
<BR>&nbsp;&nbsp;&nbsp;&nbsp;&nbsp;"Sem što ja ne mogu da dišem", reče jedan.
<BR>&nbsp;&nbsp;&nbsp;&nbsp;&nbsp;"Ja i ne dišem", reče jedan.
<BR>&nbsp;&nbsp;&nbsp;&nbsp;&nbsp;"Nema se šta disati", reče jedan.
<BR>&nbsp;&nbsp;&nbsp;&nbsp;&nbsp;"Dišete, vi dišete, molim dišite!" reče drugi.
<BR>&nbsp;&nbsp;&nbsp;&nbsp;&nbsp;"Ovde smo, na ognjištu", reče još jedan.
<BR>&nbsp;&nbsp;&nbsp;&nbsp;&nbsp;Oret je namestila Vatru, a Kart ju je potpalila. Dok se vatrica ojačavala, one obe rekoše, blago, na karhidskom: "Hvaljena neka je i svetlost i nedovršeno postanje."
<BR>&nbsp;&nbsp;&nbsp;&nbsp;&nbsp;Vatra se primila, uz praštanje, varnice i mlaziće dima, i nije se ugasila. Gorela je. Ostali se okupiše oko nje.
<BR>&nbsp;&nbsp;&nbsp;&nbsp;&nbsp;Bili su u nigdini, ali zajedno u nigdini; brod mrtav, ali oni u njemu. Mrtav brod se hladi brzo, ali ne trenutno. Pozatvarajte vrata, okupite se oko vatre; da potisnemo hladnu noć, da ona ostane napolju, a mi da se složimo u postelju.
<BR>&nbsp;&nbsp;&nbsp;&nbsp;&nbsp;Kart je pošla sa Rigom, da ubede Lidi da siđe iz svoje zvezdane udubine. Navigatorka, međutim, nije htela ustati. "Mojom krivicom se desilo", reče.
<BR>&nbsp;&nbsp;&nbsp;&nbsp;&nbsp;"Bez sebičnosti", primeti Kart blago. "Na koji način je to moglo biti 'tvojom krivicom'?"
<BR>&nbsp;&nbsp;&nbsp;&nbsp;&nbsp;"Pa, ne znam. Hoću da ostanem ovde", progunđa Lidi. Ali je Kart zamoli: "O, Lidi, ne sama!"
<BR>&nbsp;&nbsp;&nbsp;&nbsp;&nbsp;"Nego kako?" upita stara žena hladno.
<BR>&nbsp;&nbsp;&nbsp;&nbsp;&nbsp;Ipak, postidela se svog stava i svog prepuštanja samoocrnjivanju, pa je zarežala: "Dobro, do-brrro." Podigla se teško, umotala u ćebe, pošla za Kart i Rigom. Dete je nosilo malu bio-luču, koja je zračila sjajem u crnim hodnicima, baš kao što su i biljke u aerobnim tankovima još neko vreme ostale žive, praveći vazduh, kakav-takav, za disanje. Svetlo je išlo ispred Kart, kao zvezda među zvezdama, sve do sobe pune knjiga, gde je u kamenom ognjištu plamsala vatra. "Ćao, deco", reče Lidi. "Šta radimo mi ovde?"
<BR>&nbsp;&nbsp;&nbsp;&nbsp;&nbsp;"Pričamo priče", uzvrati Slatka Danas.
<BR>&nbsp;&nbsp;&nbsp;&nbsp;&nbsp;Šen je u ruci držao mali snimač glasa.
<BR>&nbsp;&nbsp;&nbsp;&nbsp;&nbsp;"Je l' ti to radi?" upita Lidi.
<BR>&nbsp;&nbsp;&nbsp;&nbsp;&nbsp;"Izgleda da radi. Smislili smo da, hm... ispričamo šta se dešavalo", reče Šen, žmirkajući uzanim, crnim očima na uzanom, crnom licu u svetlosti vatre. "Svako da ispriča. Šta smo... kako je izgledalo, kako nam se činilo da stvari idu. Da bismo..."
<BR>&nbsp;&nbsp;&nbsp;&nbsp;&nbsp;"Da, imati zabeleženo. Za slučaj da... Međutim, nije li smešto da ti radi ta jedna sprava, kad ništa drugo ne radi."
<BR>&nbsp;&nbsp;&nbsp;&nbsp;&nbsp;"Uključuje se glasom", reče Šen odsutno. "Dakle. Nastavi, Gvetere."
<BR>&nbsp;&nbsp;&nbsp;&nbsp;&nbsp;Gveter dovrši pričanje svoje verzije pohoda na površinu planete. "Nismo čah doneli nijedan uzorah", reče on. "Potpuno sam bio zaboravio na to."
<BR>&nbsp;&nbsp;&nbsp;&nbsp;&nbsp;"Sa tobom je išao Šen, ne ja", reče Tai.
<BR>&nbsp;&nbsp;&nbsp;&nbsp;&nbsp;"Išla si, a i ja sam", reče dečak, sa pouzdanjem koje sasvim zaustavi Tai. "Izišli smo napolje, ti i ja. A Šen i Gveter su nam bili podrška, u lenderu. Ja sam uzeo uzorke. Oni su u stasis-ormanu."
<BR>&nbsp;&nbsp;&nbsp;&nbsp;&nbsp;"Ne bih ja znao da li Šen bio u lenderu ili nije", reče Gveter, trljajući čelo do bola.
<BR>&nbsp;&nbsp;&nbsp;&nbsp;&nbsp;"Gde je lender mogao da sleti?" reče Šen. "Napolju nema ničeg... mi smo nigde... izvan vremena, to je moja jedina misao... Ali čim neko od vas počne da priča svoje viđenje, meni se učini da je sigurno tako bilo, onda neko drugi počne da priča suprotno, a ja..."
<BR>&nbsp;&nbsp;&nbsp;&nbsp;&nbsp;Oret zadrhta i primače se bliže vatri.
<BR>&nbsp;&nbsp;&nbsp;&nbsp;&nbsp;"Nijednog trenutka nisam verovala da će ova prokleta stvar raditi", reče Lidi, slična medvedu u mračnoj pećini svog ćebeta.
<BR>&nbsp;&nbsp;&nbsp;&nbsp;&nbsp;"Nismo razumeli, i u tome je upravo bio problem", reče Kart. "Niko od nas nije razumeo kako će to raditi, nije ni Gveter. Zar ne?"
<BR>&nbsp;&nbsp;&nbsp;&nbsp;&nbsp;"Istina", reče Gveter.
<BR>&nbsp;&nbsp;&nbsp;&nbsp;&nbsp;"Dakle, ako je naše psihičko međudejstvo uticalo na proces..."
<BR>&nbsp;&nbsp;&nbsp;&nbsp;&nbsp;"Ili bilo proces", reče Slatka danas, "što se nas tiče."
<BR>&nbsp;&nbsp;&nbsp;&nbsp;&nbsp;"Pokušavaš li ti kazati", upita Lidi tonom dubokog egzistencijalnog gađenja, "da mi moramo da verujemo u ovo, da bi radilo?"
<BR>&nbsp;&nbsp;&nbsp;&nbsp;&nbsp;"Moraš i u sebe verovati, da bi išta preduzela, zar ne?" reče Tai.
<BR>&nbsp;&nbsp;&nbsp;&nbsp;&nbsp;"Ne moram", odvrati navigatorka. "Uopšte ne moram. Ne verujem ja u sebe, nego znam izvesne stvari, u dovoljnoj meri da mogu da guram dalje."
<BR>&nbsp;&nbsp;&nbsp;&nbsp;&nbsp;"Analogija", ponudi Gveter. "Efehtna ahcija posade zavisi od toga da li članovi zaista sebe percepiraju hao posadu - što se može definisati hao verovanje u posadu, ili, hao bivanje posadom - tačno? Znači, možda, da bismo se čurtenovali, mi, mi svesni, zavisimo od svesnog percepiranja sebe kao... transilijenata... hoji jesu, jesu na tom drugom mestu, na odredištu."
<BR>&nbsp;&nbsp;&nbsp;&nbsp;&nbsp;"Svoju 'posadnost' smo izgubili, svakako, bar na neko vr... postoji li vreme?" reče Kart. "Raspali smo se."
<BR>&nbsp;&nbsp;&nbsp;&nbsp;&nbsp;"Izgubili nit", reče Šen.
<BR>&nbsp;&nbsp;&nbsp;&nbsp;&nbsp;"Izgubili", reče Oret meditativno i položi još jednu cepanicu, masivnu ali sa samo polovinom težine, u vatru, koja hitnu uvis mlazeve varnica, u dimnjak: spore zvezde.
<BR>&nbsp;&nbsp;&nbsp;&nbsp;&nbsp;"Šta izgubili?" reče Slatka Danas.
<BR>&nbsp;&nbsp;&nbsp;&nbsp;&nbsp;Neko vreme niko nije odgovorio.
<BR>&nbsp;&nbsp;&nbsp;&nbsp;&nbsp;"Kad ja mogu videti sunce kroz tepih..." reče Lidi.
<BR>&nbsp;&nbsp;&nbsp;&nbsp;&nbsp;"Vidim i ja", reče Beton, vrlo niskim tonom.
<BR>&nbsp;&nbsp;&nbsp;&nbsp;&nbsp;"Ja vidim Ve Port", reče Rig. "I sve. Da vam kažem šta sve ja vidim. Vidim Liden ako pogledam. I moju sobu na 'Onblinu'. I..."
<BR>&nbsp;&nbsp;&nbsp;&nbsp;&nbsp;"Prvo Rig", reče Slatka Danas. "Ispričaj nam ti šta je bilo."
<BR>&nbsp;&nbsp;&nbsp;&nbsp;&nbsp;"Važi", reče Rig, dobro raspoložen. "Drži me jače, maba, počinjem da plovim. Dakle, otišli smo u bilbioteku, ja i Asten i Beton, a Beton je dobio da bude najstariji po odgovornosti, a matori su svi ostali na mostu, a ja sam leg'o da spavam kao uvek kad naflujemo, ali još nisam ni leg'o kad se pojavila smeđa planeta i Ve Port i oba sunca i sva ostala mesta, i kroz sve se videlo, ali Asten nije video. Al' ja vidim."
<BR>&nbsp;&nbsp;&nbsp;&nbsp;&nbsp;"Nismo se ni makli s mesta", reče Asten. "Rig uvek priča priče."
<BR>&nbsp;&nbsp;&nbsp;&nbsp;&nbsp;"Svi mi uvek kazujemo priče, Astene", reče Kart.
<BR>&nbsp;&nbsp;&nbsp;&nbsp;&nbsp;"Al' ne glupe kao Rig!"
<BR>&nbsp;&nbsp;&nbsp;&nbsp;&nbsp;"Još gluplje", reče Oret. "Ono što nama treba... ono što nama treba jeste..."
<BR>&nbsp;&nbsp;&nbsp;&nbsp;&nbsp;"Da znamo", reče Šen, "šta je transilijencija, a mi to ne znamo, jer nikad dosad nismo to radili, ni mi niti iko drugi."
<BR>&nbsp;&nbsp;&nbsp;&nbsp;&nbsp;"Ne lično", reče Lidi.
<BR>&nbsp;&nbsp;&nbsp;&nbsp;&nbsp;"Potrebno je da znamo šta je... stvarno. Šta se desilo, da li se išta desilo..." Tai je pokretom ruke pokazala pećinu svetlosti vatre, oko njih, i tamu, izvan toga. "Gde smo? Jesmo li ovde? Kako glasi priča?"
<BR>&nbsp;&nbsp;&nbsp;&nbsp;&nbsp;"Moramo je ispričati", reče Slatka Danas. "Iz početka. Preneti, ponoviti... Kao Rig. Astene, kako počinju priče?"
<BR>&nbsp;&nbsp;&nbsp;&nbsp;&nbsp;"Pre hiljadu zima, hiljadu milja odavde..." reče dete; a Šen progunđa: "Bio jednom jedan..."
<BR>&nbsp;&nbsp;&nbsp;&nbsp;&nbsp;"Jedan brod, i zvao se 'Šobi'", reče Slatka Danas. "Pošao je na probni let, da ispita kako će raditi čurten, sa posadom od deset ljudi.
<BR>&nbsp;&nbsp;&nbsp;&nbsp;&nbsp;Njihova imena bila su Rig, Asten, Beton, Kart, Oret, Lidi, Tai, Šen, Gveter, i Slatka Danas. I oni su svoju priču ispričali, svako ponaosob, a posle svi zajedno..."
<BR>&nbsp;&nbsp;&nbsp;&nbsp;&nbsp;Bila je tišina, bila je ona, koja uvek jeste; osim malih komešanja i pucketanja u ognju, i malih zvukova njihovog disanja, kretanja; onda jedan od njih konačno progovori, poče priču.
<BR>&nbsp;&nbsp;&nbsp;&nbsp;&nbsp;"Taj dečak i njegova majka", reče lak, čist glas, "bili su prva ljudska bića koja su ikad kročila na taj svet."
<BR>&nbsp;&nbsp;&nbsp;&nbsp;&nbsp;Opet ćutnja; i opet jedan glas.
<BR>&nbsp;&nbsp;&nbsp;&nbsp;&nbsp;"Iako je želela... shvatila je da se, zapravo, nadala da ova stvar neće uspeti, jer bi time ceo njen život, sve njene veštine, bili bačeni u zastarelost... Pa ipak, ona je stvarno želela da nauči kako se tim novim sredstvom rukuje, ako naučiti može, ako nije prestara za učenje..."
<BR>&nbsp;&nbsp;&nbsp;&nbsp;&nbsp;Dug zastoj, zastoj koji blago pulsira; onda sledeći glas.
<BR>&nbsp;&nbsp;&nbsp;&nbsp;&nbsp;"Išli su sa sveta na svet, i svaki put gubili onaj sa koga odu, gubili ga u vremenskoj dilataciji, jer su njihovi prijatelji starili i umirali dok su oni provodili vreme u nafalnom letenju. Videći, sada, da bi se možda mogao naći način da živiš u svom sopstvenom vremenu, a ipak da proputuješ mnogo svetova, odlučili su da pokušaju..."
<BR>&nbsp;&nbsp;&nbsp;&nbsp;&nbsp;"Sve su stavili na kocku, u tom pokušaju", reče sledeći glas, preuzimajući priču, "jer nikad ništa ne dejstvuje ako mu mi ne damo svoju dušu, niti je išta ikad bezbedno osim onog što rizikujemo."
<BR>&nbsp;&nbsp;&nbsp;&nbsp;&nbsp;Prošlo je još neko vreme, ali vrlo kratko; onda, jedan glas.
<BR>&nbsp;&nbsp;&nbsp;&nbsp;&nbsp;"Bilo je kao igrica. Bilo je kao da smo još u 'Šobiju' u Ve Portu i čekamo, samo čekamo, još ne ulazimo ni u nafal. Ali u isti mah je bilo i kao da smo već kod smeđe planete. U isti - mah. I jedno od toga je bilo samo kobajagi, a drugo ne, al' ja nisam znao koje. Tako ti je to kad se u igri 'praviš'. Samo, ja nisam hteo da se igram. Nisam znao kako."
<BR>&nbsp;&nbsp;&nbsp;&nbsp;&nbsp;Još jedan glas.
<BR>&nbsp;&nbsp;&nbsp;&nbsp;&nbsp;"Aho bi se dohazalo da čurtenshi princip primenljiv na stvarnu transilijenciju živih, svesnih bića, bio bi velihi događaj u svesti njegovog naroda - i svih ljudi. Novo shvatanje. Novo udruživanje. Novi način postojanja u vasioni. Šira sloboda... On je to želeo, veoma. I da bude član te posade, hoja će prva stvoriti novo partnerstvo, jedan od prvih ljudi hoji sposobni da pomisle tu novu misao, i da je... prenesu drugima. Ali on se i plašio toga. Možda tu nej, nej bilo nihahve stvarne relacije, možda postojala samo lažna, ili samo san, on to nej znao."
<BR>&nbsp;&nbsp;&nbsp;&nbsp;&nbsp;Nije bilo tako hladno, ni tako mračno, iza njihovih leđa, sada, dok su sedeli oko vatre. Šta se ono čuje, talasi Lidena možda, njihovo hvuššššš na pesku?
<BR>&nbsp;&nbsp;&nbsp;&nbsp;&nbsp;Još jedan glas.
<BR>&nbsp;&nbsp;&nbsp;&nbsp;&nbsp;"Razmišljala je i ona o svom narodu, mnogo. O krivici, iskupljenju i žrtvovanju. Silno je želela da bude na ovom letu koji bi mogao dati ljudima... više slobode. Ali nije ispalo kako je ona očekivala. Drugačije se desilo... Uopšte nije bilo važno šta se desilo. Nego je jedino bilo važno da ona bude u društvu sa ljudima koji će dati slobodu njoj. Bez krivice. Želela je da ostane sa njima, da bude posada zajedno sa njima... i sa svojim sinom. Koji je bio prvo ljudsko biće što je nogom kročilo na taj svet."
<BR>&nbsp;&nbsp;&nbsp;&nbsp;&nbsp;Duga tišina; ali ne duboka, nego plitka tišina, koja je dopirala samo do postojanog brundanja raznih brodskih sistema, nesvesnog, a stalnog, poput cirkulacije krvi.
<BR>&nbsp;&nbsp;&nbsp;&nbsp;&nbsp;Još jedan glas.
<BR>&nbsp;&nbsp;&nbsp;&nbsp;&nbsp;"U svesti, bejahu misli: oni. A šta su drugo oni ikad bili, ako ne misli? Zato su mogli biti istovremeno i u Ve i na smeđoj planeti, i meso puno želja, i sveukupni duh, opsena i stvarnost, sve u isti mah, jer su to oduvek i bili. Kad se setila ovoga, njena zabuna i strava nestadoše, jer tad je znala da izgubljeni ne mogu biti."
<BR>&nbsp;&nbsp;&nbsp;&nbsp;&nbsp;"Izgubili se jesu. Ali su onda našli put", reče još jedan glas, blag nad mrmorom i šumorom brodskih sistema, u toplom, svežem vazduhu i u svetlosti, unutar broda od stamenih oklopa i zidova.
<BR>&nbsp;&nbsp;&nbsp;&nbsp;&nbsp;Samo devet glasova je govorilo, i oni počeše gledati gde je deseti; ali je deseti već zaspao, sa palcem u ustima.
<BR>&nbsp;&nbsp;&nbsp;&nbsp;&nbsp;"Ta priča je već ispričana, pa ipak ima tek da se priča", reče majka. "Pokret; čurtenujemo nazad. Rig i ja ćemo biti u ovoj prostoriji."
<BR>&nbsp;&nbsp;&nbsp;&nbsp;&nbsp;Ostaviše to dvoje pokraj vatre, odoše na most, a onda do ulaznih hermetičkih vrata, da puste u brod gomilu zabrinutih naučnika, inženjera i zvaničnika Ve Porta i Ekumena, kojima su instrumenti javili, bez ikakve sumnje, pre četrdeset i četiri minuta, da je 'Šobi' nestao, iščezao iz postojanja, otišao u tišinu. "Šta se desilo?" počeše da ih pitaju. "Šta je bilo?" A Šobiji su se samo pogledali, pa rekli: "Dakle, to je priča - i te kakva..."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
