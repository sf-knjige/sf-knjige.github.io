<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. OBZIRNOST I RUČNI ČASOVNIK
<P>&nbsp;&nbsp;&nbsp;&nbsp;&nbsp;Prvi sat po poletanju nekog svemirskog broda iz zatočeništva planete uvek je najdosadniji. Posvuda vlada uobičajena zbrka oko odlaska, koja je u suštini istovetna onoj koja je verovatno propratila porinuće prvog izdubljenog trupca na nekoj praiskonskoj reci.
<BR>&nbsp;&nbsp;&nbsp;&nbsp;&nbsp;Doduše, ovde ste okruženi mnogim pogodnostima; drugi se brinu o vašem prtljagu; a onda nastupa onaj prvi ukočeni trenutak neobičnosti i besmislene užurbanosti svuda oko vas. Izvikuju se poslednje intimnosti, ljudi se smiruju, tako da se može čuti prigušena lupa vazdušnih komora propraćena laganim šištanjem vazduha dok se vrata hermetički i automatski zatvaraju prema unutra, poput kakvih džinovskih bušilica.
<BR>&nbsp;&nbsp;&nbsp;&nbsp;&nbsp;A onda nastupa kobna tišina i u svim kabinama se pojavljuje crveni treperavi natpis: 'Navucite kombinezone za ubrzavanje... Navucite kombinezone za ubrzavanje.'
<BR>&nbsp;&nbsp;&nbsp;&nbsp;&nbsp;Stjuardi jure hodnicima, kucaju na svaka vrata i otvaraju ih. "Izvinite. Navucite kombinezone."
<BR>&nbsp;&nbsp;&nbsp;&nbsp;&nbsp;Zatim se mučite kombinezonima, hladnim, uskim, neudobnim, ali obloženim hidrauličnim sistemom koji upija pritisak pri poletanju od koga je čoveku inače muka.
<BR>&nbsp;&nbsp;&nbsp;&nbsp;&nbsp;Čuje se udaljena buka motora na atomski pogon, podešenih na malu jačinu zbog manevrisanja kroz atmosferu, koju prati gotovo istovremeno uleganje nauljenog kombinezona koji se lagano prilagođava telu. Počinjete do u beskonačnost da se zavaljujete u sedište, a zatim da se lagano vraćate nazad dok se ubrzavanje smanjuje. Ako preživite osećaj neprijatnosti u tom razdoblju, verovatno tokom čitavog puta nećete uopšte patiti od svemirske bolesti.
<BR>
<BR>&nbsp;&nbsp;&nbsp;&nbsp;&nbsp;Prva tri sata leta panoramska odaja nije otvorena za putnike, tako da se po pravilu ispred nje otegne dugačak red onih koji jedva čekaju da za sobom ostave atmosferu i da se dvostruka vrata razdvoje. Ovog puta lista putnika nije bila sto odsto sastavljena od planetaraca (drugim rečima, onih koji nikada ranije nisu bili u svemiru), već je tu bilo i dosta iskusnijih putnika.
<BR>&nbsp;&nbsp;&nbsp;&nbsp;&nbsp;Konačno, videti Zemlju iz svemira predstavljalo je jedan od turističkih 'imperativa'.
<BR>&nbsp;&nbsp;&nbsp;&nbsp;&nbsp;Panoramska odaja predstavljala je mehur na brodskoj 'koži', mehur od zaobljene providne plastike debele dve stope i čvrste poput čelika. Pokretni poklopac od iridijuma i čelika koji ju je štitio od trenja pri prolasku kroz atmosferu i od čestica prašine u njoj bio je uvučen. Svetla su bila ugašena i galerija se polako ispunila. Lica što su zurila preko šipki jasno su se nazirala pri svetlosti koju je Zemlja odbijala.
<BR>&nbsp;&nbsp;&nbsp;&nbsp;&nbsp;Jer, Zemlja je visila ispod njih poput kakvog džinovskog, sjajnog balona prošaranog narandžastim, plavim i belim mrljama. Vidljiva hemisfera bila je gotovo cela obasjana sunčevom svetlošću; kontinenti između oblaka, narandžaste pustinje sa tankim, raštrkanim trakama zelenila. Mora su bila plava, i veoma su odudarala od crnila svemira na mestima na kojim su se spajali na obzorju. A svuda unaokolo, na crnom nebu bez prašine, nalazile su se zvezde.
<BR>&nbsp;&nbsp;&nbsp;&nbsp;&nbsp;Oni koji su posmatrali strpljivo su čekali.
<BR>&nbsp;&nbsp;&nbsp;&nbsp;&nbsp;Nisu želeli da vide hemisferu koja se kupala u sunčevoj svetlosti. Zatim je polako stala da se pomalja zaslepljujuće sjajna polarna kapa, dok je brod neprimetno sve više postrance ubrzavao napuštajući ekliptiku. Kuglu je lagano počela da obavija senka noći i ogromni Svet-Ostrvo Evroazije-Afrike počinjao je da izlazi na scenu, severnom stranom okrenut 'nadole'.
<BR>&nbsp;&nbsp;&nbsp;&nbsp;&nbsp;Njegovo bolesno, mrtvo tle skrivalo je svoj užas ispod igre dragulja koju je budila noć. Radioaktivnost tog tla predstavljala je nepregledno more duginog plavetnila, koje je iskričilo u čudnim lancima što su sričući pričali o načinu na koji su nuklearne bombe nekada doticale tle, čitavo pokolenje pre no što je usavršeno odbrambeno polje sila protiv nuklearnih eksplozija tako da više nijedan svet nije mogao da izvrši samoubistvo na sličan način.
<BR>&nbsp;&nbsp;&nbsp;&nbsp;&nbsp;Oči su posmatrale sve dok, posle nekoliko časova, Zemlja nije postala jedan sjajan, mali polunovčić u beskrajnom crnilu.
<BR>
<BR>&nbsp;&nbsp;&nbsp;&nbsp;&nbsp;Među posmatračima nalazio se i Bajron Faril. Sedeo je sam u prednjem redu, ruku oslonjenih o ogradu, odlutalog i zamišljenog pogleda. Nije očekivao da će na ovaj način napustiti Zemlju. Pogrešni su bili i način i brod i odredište.
<BR>&nbsp;&nbsp;&nbsp;&nbsp;&nbsp;Preplanulim laktom češao je čekinjastu bradu i osećao se krivim što se jutros nije obrijao. Još samo malo pa će se vratiti u svoju odaju i to ispraviti. U međuvremenu je oklevao da ode odavde. Ovde je bilo ljudi. A u svojoj sobi biće sasvim sam.
<BR>&nbsp;&nbsp;&nbsp;&nbsp;&nbsp;Da to možda nije razlog zbog koga bi upravo trebalo da ode?
<BR>&nbsp;&nbsp;&nbsp;&nbsp;&nbsp;Uopšte mu se nije dopadalo novo osećanje koje ga je prožimalo; osećanje da ga progone; osećanje da je bez prijatelja. Ostao je bez ijednog prijatelja. Počeli su da ga napuštaju još onog trenutka kada ga je pre manje od dvadeset četiri časa probudio onaj telefonski poziv.
<BR>&nbsp;&nbsp;&nbsp;&nbsp;&nbsp;Čak i u spavaonici mu je bilo neprijatno. Stari Esbak je naleteo na njega dok se vraćao posle razgovora sa Džontijem koji su vodili u studentskoj trpezariji. Esbak je bio uzbuđen; glas mu je bio suviše prodoran.
<BR>&nbsp;&nbsp;&nbsp;&nbsp;&nbsp;"Gospodine Farile, tražio sam vas. Krajnje nemio događaj. Ništa ne razumem. Imate li kakvo objašnjenje?"
<BR>&nbsp;&nbsp;&nbsp;&nbsp;&nbsp;"Ne", on gotovo zavika, "nemam. Kada ću moći da uđem u svoju sobu i pokupim stvari?"
<BR>&nbsp;&nbsp;&nbsp;&nbsp;&nbsp;"Ujutro, nisam siguran. Upravo smo uspeli da dovučemo ovamo gore opremu za ispitivanje. Više nema ni traga od prekomerne radijacije. Srećno ste umakli. Za dlaku."
<BR>&nbsp;&nbsp;&nbsp;&nbsp;&nbsp;"Da, da, ali ako nemate ništa protiv, voleo bih da se odmorim."
<BR>&nbsp;&nbsp;&nbsp;&nbsp;&nbsp;"Smestite se, molim vas, u mojoj sobi do jutra, a onda ćemo vas premestiti za ovih nekoliko dana što ste još ovde. Hmmm, uzgred budi rečeno, gospodine Farile, ako nemate ništa protiv, ima još nešto."
<BR>&nbsp;&nbsp;&nbsp;&nbsp;&nbsp;Bio je preterano učtiv. Bajronu je izgledalo kao da hoda po jajima.
<BR>&nbsp;&nbsp;&nbsp;&nbsp;&nbsp;"Šta još?" upita on zabrinuto.
<BR>&nbsp;&nbsp;&nbsp;&nbsp;&nbsp;"Da li vam je poznato ko je to mogao tako... hm... ružno da se našali s vama?"
<BR>&nbsp;&nbsp;&nbsp;&nbsp;&nbsp;"Ovako da se našali? Razume se da mi to nije poznato!"
<BR>&nbsp;&nbsp;&nbsp;&nbsp;&nbsp;"Šta sada nameravate da učinite? Školske vlasti ne bi baš volele da se oko tog nesrećnog slučaja podigne prašina."
<BR>&nbsp;&nbsp;&nbsp;&nbsp;&nbsp;Kako samo uporno ponavlja da je reč o 'nesrećnom slučaju'! "Shvatam šta želite da kažete", odgovori Bajron suvo. "Ne brinite. Nemam nameru da sprovodim bilo kakvu istragu ili da u to mešam policiju. Uskoro odlazim sa Zemlje i do tada ne nameravam da menjam planove. Neću poneti nikakvu tužbu. Konačno, još sam živ."
<BR>&nbsp;&nbsp;&nbsp;&nbsp;&nbsp;Na Esbaku se tako jasno videlo da mu je laknulo, da je to bilo čak neprilično. To je bilo sve što su želeli da čuju od njega. Da neće stvarati neprijatnosti. Posredi je bio nesrećan slučaj koji je trebalo što pre zaboraviti.
<BR>&nbsp;&nbsp;&nbsp;&nbsp;&nbsp;Ponovo se našao u svojoj staroj sobi u sedam i trideset ujutro. Vladao je mir i nije se čulo nikakvo mrmorenje iz ormara. Tamo se više nisu nalazili ni bomba ni merač. Najverovatnije ih je odatle uklonio Esbak i bacio u jezero. To se moglo smatrati uklanjanjem dokaza, ali o tome neka brine škola. Pobacao je svoje stvari u kofere, a zatim nazvao recepciju tražeći da mu dodele drugu sobu. Primetio je da su svetla ponovo radila, kao i vizifon. Jedina stvar koja je svedočila o onome što se tu dogodilo prošle noći bila su ulegnuta vrata sa istopljenom bravom.
<BR>&nbsp;&nbsp;&nbsp;&nbsp;&nbsp;Dali su mu drugu sobu. Time je, u slučaju da je neko prisluškivao, potvrdio svoju nameru da ostane. A onda je, posluživši se telefonom u hodniku, pozvao vazdušni taksi. Mislio je da ga niko nije video. Neka škola, koliko god joj drago, razbija glavu oko njegovog nestanka.
<BR>&nbsp;&nbsp;&nbsp;&nbsp;&nbsp;Na trenutak je u svemirskoj luci ugledao Džontija. Promakli su jedan pored drugog. Džonti ništa nije rekao; ničim nije pokazao da ga poznaje, ali pošto se udaljio u Bajronovoj ruci se našla jedna bezoblična mala crna kugla koje je predstavlala ličnu kapsulu i kartu za putovanje na Rodiju.
<BR>&nbsp;&nbsp;&nbsp;&nbsp;&nbsp;Nekoliko trenutaka posmatrao je ličnu kapsulu. Nije bila zapečaćena. Kasnije je u odaji pročitao poruku. Bila je to jednostavna preporuka sastavljena od najmanjeg mogućeg broja reči.
<BR>&nbsp;&nbsp;&nbsp;&nbsp;&nbsp;Bajronove misli se izvesno vreme zadržaše na Sanderu Džontiju, dok je u panoramskoj odaji promatrao Zemlju koja se vremenom sve više smanjivala. Krajnje površno ga je poznavao, sve do trenutka kada je Džonti onako divljački uleteo u njegov život, najpre da bi mu ga spasao a potom da bi ga usmerio u sasvim novom i neispitanom pravcu. Bajron je od ranije znao kako se zove; pozdravljali su se u prolazu lakim klimanjem glave; povremeno bi razmenjali i nekoliko učtivih fraza - ali to je bilo sve. Taj čovek mu se nije dopadao; to jest, nisu mu se dopadali njegova hladnoća, njegovo preterano napadno oblačenje i preterano isticanje njegove ličnosti. Ali sve to nije imalo nikakve veze sa sadašnjim poslovima.
<BR>&nbsp;&nbsp;&nbsp;&nbsp;&nbsp;Bajron pređe drhtavom rukom preko kratko podšišane kose i uzdahnu. Uhvatio je sebe kako žudi za Džontijevim prisustvom. Taj čovek je bar držao događaje u šaci. Znao je šta treba činiti; znao je šta Bajron treba da učini; a naterao je Bajrona da to i izvrši. I tako je sada Bajron bio sam, osećao se veoma mlad, bespomoćan, usamljen i gotovo uplašen.
<BR>&nbsp;&nbsp;&nbsp;&nbsp;&nbsp;Za sve to vreme, uporno je izbegavao da misli na oca. To mu nije moglo pomoći.
<BR>&nbsp;&nbsp;&nbsp;&nbsp;&nbsp;"Gospodine Melejn?"
<BR>&nbsp;&nbsp;&nbsp;&nbsp;&nbsp;Neko je ponovio to ime dva ili tri puta pre no što se Bajron trgao, jer mu je neko krajnje obzirno dotakao rame, i podigao pogled.
<BR>&nbsp;&nbsp;&nbsp;&nbsp;&nbsp;Robot koji je prenosio poruke ponovi: "Gospodine Melejn." Bajron je otprilike pet sekundi proveo tupo zureći, pre no što se setio da je to njegovo privremeno ime. Bilo je ovlaš ispisano na karti koju mu je Džonti dao. Kabina je bila rezervisana na to ime.
<BR>&nbsp;&nbsp;&nbsp;&nbsp;&nbsp;"Da, šta se desilo? Ja sam Melejn."
<BR>&nbsp;&nbsp;&nbsp;&nbsp;&nbsp;Glasnikov glas neznatno je siktao dok se sa kalema u unutrašnjosti odmotavala poruka. "Zamoljen sam da vas obavestim da vam je kabina promenjena i da je vaš prtljag već prenet. Nadamo se da ćete biti ljubazni i otići do blagajnika i podići nov ključ. Nadamo se da vam to neće biti teško?"
<BR>&nbsp;&nbsp;&nbsp;&nbsp;&nbsp;"U čemu je stvar?" Bajron se okrenu na svom sedištu, a nekolicina od preostalih putnika koji su još promatrali Zemlju, začuvši njegove eksplozivne reče podiže pogled. "Šta smerate?"
<BR>&nbsp;&nbsp;&nbsp;&nbsp;&nbsp;Razume se, nije imalo nikakvog smisla prepirati se sa mašinom koja je samo ispunjavala svoju dužnost. Glasnik je s puno poštovanja pognuo svoju metalnu glavu na kojoj je i dalje lebdela utisnuta blaga kopija ljudskog udvoričkog osmeha i udaljio se.
<BR>&nbsp;&nbsp;&nbsp;&nbsp;&nbsp;Bajron iziđe iz panoramske odaje i obrati se brodskom oficiru na vratima nešto žustrije no što je prvobitno nameravao.
<BR>&nbsp;&nbsp;&nbsp;&nbsp;&nbsp;"Čujte! Hoću kod kapetana."
<BR>&nbsp;&nbsp;&nbsp;&nbsp;&nbsp;Oficir ne pokaza da je iznenađen. "Je li važno, gospodine?"
<BR>&nbsp;&nbsp;&nbsp;&nbsp;&nbsp;"Koliko je i svemir važan. Upravo su mi promenili kabinu bez moje dozvole i voleo bih da saznam šta to treba da znači."
<BR>&nbsp;&nbsp;&nbsp;&nbsp;&nbsp;Bajron je sve vreme osećao da ovoliki bes nije primeren nastaloj situaciji, ali bes je, očito, bio odraz ranije nagomilanog nezadovoljstva. Umalo nije poginuo; bio je primoran da napusti Zemlju poput kakvog kukavnog kriminalca; išao je ko zna gde da učini ko zna šta; a sada su ga još šetali po brodu. To je prevršilo meru.
<BR>&nbsp;&nbsp;&nbsp;&nbsp;&nbsp;Pa ipak je sve vreme imao neprijatni osećaj da bi Džonti, da se našao na njegovom mestu, postupio drugačije, možda mnogo mudrije. Ali on nije bio Džonti.
<BR>&nbsp;&nbsp;&nbsp;&nbsp;&nbsp;"Pozvaću blagajnika", reče oficir.
<BR>&nbsp;&nbsp;&nbsp;&nbsp;&nbsp;"Hoću kod kapetana", ostade uporan Bajron.
<BR>&nbsp;&nbsp;&nbsp;&nbsp;&nbsp;"Kako želite." Posle kratkog razgovora preko malog brodskog komunikatora koji mu je visio sa revera, on uljudno reče: "Pozvaće vas. Molim vas, sačekajte."
<BR>
<BR>&nbsp;&nbsp;&nbsp;&nbsp;&nbsp;Kapetan Hirm Gordel bio je prilično nizak i debeo čovek, koji je učtivo ustao i nagnuo se preko stola kako bi se rukovao sa Bajronom kada je ovaj ušao.
<BR>&nbsp;&nbsp;&nbsp;&nbsp;&nbsp;"Gospodine Melejn", reče on, "žao mi je što smo morali da vas uznemirimo."
<BR>&nbsp;&nbsp;&nbsp;&nbsp;&nbsp;Imao je četvrtasto lice, čeličnosivu kosu, nešto tamnije kratke lepo oblikovane brkove i šturi osmeh.
<BR>&nbsp;&nbsp;&nbsp;&nbsp;&nbsp;"I meni je", odvrati Bajron. "Imao sam rezervaciju za tu kabinu i čini mi se, gospodine, da čak ni vi nemate pravo da to izmenite bez moje dozvole."
<BR>&nbsp;&nbsp;&nbsp;&nbsp;&nbsp;"U pravu ste, gospodine Melejn. Ali molim vas shvatite, reč je bila o veoma hitnom slučaju. Jedan važan čovek stigao je u poslednjem trenutku i zahtevao da dobije kabinu blizu gravitacionog središta broda. Ima bolesno srce i trebalo je da mu obezbedimo krajnje nisku gravitaciju. Nismo imali drugog izbora."
<BR>&nbsp;&nbsp;&nbsp;&nbsp;&nbsp;"U redu, ali zašto je izbor pao baš na mene?"
<BR>&nbsp;&nbsp;&nbsp;&nbsp;&nbsp;"Morao je na nekoga. Putujete sami; mladi ste, pa smo smatrali da ćete lako podneti nešto veću gravitaciju." Pogledom je automatski prešao preko Bajronovih šest zarez dve stope čvrstih mišića. "Pored toga, uverićete se da vam je nova odaja bolja od stare. Ovom zamenom niste ništa izgubili. Zaista."
<BR>&nbsp;&nbsp;&nbsp;&nbsp;&nbsp;Kapetan zaobiđe sto. "Dozvolite da vam lično pokažem nove odaje."
<BR>&nbsp;&nbsp;&nbsp;&nbsp;&nbsp;Dok su napuštali njegovu kancelariju, kapetan ga upita: "Da li biste sutra uveče večerali za mojim stolom? Upravo u to vreme predviđen je naš prvi skok."
<BR>&nbsp;&nbsp;&nbsp;&nbsp;&nbsp;Bajron ču sebe kako odgovara: "Hvala. Biću počastvovan."
<BR>&nbsp;&nbsp;&nbsp;&nbsp;&nbsp;Pa ipak mu se taj poziv učinio nekako čudnim. Nema sumnje da je kapetan želeo da ga umiri, ali, ipak, nije morao da ide toliko daleko.
<BR>
<BR>&nbsp;&nbsp;&nbsp;&nbsp;&nbsp;Kapetanov sto bio je dugačak i zauzimao je ceo zid salona. Bajron se našao blizu sredine, neprimereno ispred mnogih drugih. Pa ipak, pred njim se nalazila kartica s njegovim imenom. Stjuard je bio siguran; posredi nije bila nikakva greška.
<BR>&nbsp;&nbsp;&nbsp;&nbsp;&nbsp;Bajron nije bio baš preterano skroman. Pošto je bio sin Rančera od Vajdemosa nije bilo potrebe da se u njemu razvije jedna takva osobina. Ali kao Bajron Melejn, bio je sasvim običan građanin, a ovakve stvari ne bi trebalo da se događaju običnim građanima.
<BR>&nbsp;&nbsp;&nbsp;&nbsp;&nbsp;Što se nove kabine tiče, kapetan je bio potpuno u pravu. Bila je bolja. Ona prva bila je upravo onakva kako je stajalo na karti, jednokrevetna, druge klase, dok je ova nova bila dvokrevetna, prve klase. Imala je i kupatilo, razume se privatno, opremljeno ograđenim tušem i usisivačem vazduha.
<BR>&nbsp;&nbsp;&nbsp;&nbsp;&nbsp;Nalazila se u blizini 'oficirske teritorije', tako da je u njenoj blizini prevashodno sretao uniforme. Ručak mu je donet u odaju na srebrnom posuđu. Nešto pre večere iznenada se pojavio berberin. Možda je sve ovo trebalo da očekuju putnici koji putuju luksuznim svemirskim putničkim brodom u prvoj klasi, ali to je bilo suviše dobro za Bajrona Melejna.
<BR>&nbsp;&nbsp;&nbsp;&nbsp;&nbsp;Bilo je i više nego previše dobro, jer pre no što je stigao berberin, Bajron se upravo vratio sa poslepodnevne šetnje koju je proveo lutajući nemarno gore-dole hodnicima. Kuda god da bi prošao nailazio je na članove posade... ljubazne, ali uvek u njegovoj blizini. Uspeo je nekako da ih se oslobodi i stigne do kabine 140 d, svoje prve sobe, one u kojoj nije proveo nijednu noć.
<BR>&nbsp;&nbsp;&nbsp;&nbsp;&nbsp;Zastao je da pripali cigaretu i za to vreme onaj jedini putnik zavi u drugi hodnik. Bajron dotaknu signalnu svetiljku, ali niko mu ne odgovori.
<BR>&nbsp;&nbsp;&nbsp;&nbsp;&nbsp;Još mu nisu bili oduzeli stari ključ. Bez sumnje je u pitanju bio previd. On položi tanak srebrni pravougaonik u otvor za to predviđen, i jedinstveno ustrojstvo olovne neprozirnosti unutar aluminijumskih korica aktivira sićušnu fotocev. Vrata se otvoriše i on zakorači unutra.
<BR>&nbsp;&nbsp;&nbsp;&nbsp;&nbsp;To mu je bilo dovoljno. Udaljio se, a vrata su se automatski zatvorila za njim. Istog časa mu je postalo jasno. U njegovoj staroj sobi niko nije boravio; nikakva važna osoba slabog srca, niti bilo ko drugi. Krevet i nameštaj bili su nedirnuti; nije primetio nijedan kovčeg, niti kakav toaletni pribor; videlo se da tu nikoga nema.
<BR>&nbsp;&nbsp;&nbsp;&nbsp;&nbsp;Znači, liksuz kojim su ga okružili imao je za cilj jedino da ga spreči da i dalje zahteva svoju staru kabinu. Podmićivali su ga da se drži podalje od stare sobe. Zašto? Da li ih je zanimala soba ili on?
<BR>&nbsp;&nbsp;&nbsp;&nbsp;&nbsp;I sada je sedeo za kapetanovim stlom sa ostalima, dok su mu se po glavi motala pitanja na koja nije umeo da odgovori. Kada je kapetan ušao učtivo je ustao, kao i drugi, prešao nekoliko koraka do podijuma na kome se nalazio dugački sto i zauzeo svoje mesto.
<BR>&nbsp;&nbsp;&nbsp;&nbsp;&nbsp;Zašto li su ga premestili?
<BR>&nbsp;&nbsp;&nbsp;&nbsp;&nbsp;Na brodu je svirala muzika, a zidovi koji su razdvajali salon od panoramske odaje bili su sada uklonjeni. Osvetljenje je bilo prigušeno i prelivalo se u crvenonarandžastim tonovima. Najgori napadi svemirske bolesti koji su mogli nastupiti posle prvog ubrzavanja ili nastati kao posledica prvih izlaganja manjim razlikama u gravitaciji na različitim delovima broda, do sada su već prošli i salon je bio pun.
<BR>&nbsp;&nbsp;&nbsp;&nbsp;&nbsp;Kapetan se nagnu malo napred i obrati se Bajronu. "Dobro veče, gospodine Melejn. Kako vam se dopada vaša nova kabina?"
<BR>&nbsp;&nbsp;&nbsp;&nbsp;&nbsp;"Gotovo da je suviše dobra, gospodine. Malo je prebogata za moj nažin života." Rekao je to krajnje ravnodušno i učinilo mu se da je kapetanovo lice na čas postalo gotovo očajno.
<BR>&nbsp;&nbsp;&nbsp;&nbsp;&nbsp;Za vreme dezerta, omotač sa staklenog mehura panoramske odaje skliznu glatko u svoje proreze i svetla se gotovo sasvim prigušiše. Na velikom mračnom ekranu nisu se videli ni Zemlja, kao ni bilo koja druga planeta. Nalazili su se naspram Mlečnog puta, tog izduženog prizora Galaktičkog sočiva, koji je stvarao osvetljeni dijagonalni trag među sjajnim, čvrstim zvezdama.
<BR>&nbsp;&nbsp;&nbsp;&nbsp;&nbsp;Istog časa sav razgovor zamre. Stolice se ispomeraše tako da su sada svi bili okrenuti prema zvezdama. Gosti za večerom pretvoriše se u gledaoce, a muzika u šapat.
<BR>&nbsp;&nbsp;&nbsp;&nbsp;&nbsp;Glas koji je dopro preko razglasa bio je jasan i dobro prilagođen novonastaloj tišini.
<BR>&nbsp;&nbsp;&nbsp;&nbsp;&nbsp;"Dame i gospodo! Spremni smo za prvi skok. Pretpostavljam da većina zna, bar teorijski, šta je to skok. Međutim, mnogi... da budem tačniji više od polovine... nikada ga nisu doživeli. Stoga, naročito, želim da se obratim upravo ovim poslednjima.
<BR>&nbsp;&nbsp;&nbsp;&nbsp;&nbsp;Skok je doslovce ono šta označava i njegovo ime. Kroz tkanje svemira-vremena ne može se putovati brže od svetlosti. To je prirodni zakon, koji je, još u drevnim vremenima, otkrio već tradicionalni Ajnštajn - možda, naime, jer se mnoge stvari neprestano njemu pripisuju. Čak i svetlosnom brzinom, bile bi nam, razume se, potrebne godine da stignemo do zvezda kroz postojeće vreme.
<BR>&nbsp;&nbsp;&nbsp;&nbsp;&nbsp;Zato napuštamo tkanje svemira-vremena i ulazimo u malo poznato kraljevstvo hipersvemira u kome vreme i razdaljine ništa ne znače. To vam je kao da putujete preko neke uske prevlake kako biste prešli iz jednog okeana u drugi, umesto da ostanete na moru i zaobiđete kakav kontinuitet da biste prevalili istu razdaljinu.
<BR>&nbsp;&nbsp;&nbsp;&nbsp;&nbsp;Nema sumnje da su potrebne velike količine energije da bi se ušlo u taj 'svemir unutar svemira', kako ga neki nazivaju, a isto tako se moraju obaviti i pomni i precizni proračuni kako bi se odredio trenutak ponovnog vraćanja u obično svemirsko vreme i na pravo mesto. Ali ishod tolikog trošenja energije i inteligencije jeste prevaljivanje tih ogromnih udaljenosti u deliću sekunde. Skok je taj koji omogućuje putovanje između zvezda.
<BR>&nbsp;&nbsp;&nbsp;&nbsp;&nbsp;Mi ćemo naš skok izvesti za otprilike deset minuta. Bićete upozoreni. Osetićete jedino trenutnu manju neprijatnost; stoga se nadam da ćete svi ostati smireni. Hvala vam."
<BR>&nbsp;&nbsp;&nbsp;&nbsp;&nbsp;Brodska svetla se potpuno ugasiše, tako da su ostale da svetle samo zvezde.
<BR>&nbsp;&nbsp;&nbsp;&nbsp;&nbsp;Činilo se da je prošlo dosta vremena pre no što jedan šuštavi glas objavi: "Izvešćemo skok tačno za jedan minut." A onda isti taj glas poče unazad da odbrojava sekunde: "Pedeset... četrdeset... trideset... dvadeset... deset... pet... tri... dva... jedan..."
<BR>&nbsp;&nbsp;&nbsp;&nbsp;&nbsp;Na trenutak je izgledalo kao da je došlo do prekida kontinuiteta postojanja, udara koji je uzdrmao i samu duboku unutrašnjost čovekovih kostiju.
<BR>&nbsp;&nbsp;&nbsp;&nbsp;&nbsp;U tom nemerljivom deliću sekunde, prevalili su stotinu svetlosnih godina, a brod koji se pre skoka nalazio na obodu sunčevog sistema sada je bio u dubinama međuzvezdanog prostora.
<BR>&nbsp;&nbsp;&nbsp;&nbsp;&nbsp;Neko blizu Bajrona reče drhtavim glasom: "Pogledajte zvezde."
<BR>&nbsp;&nbsp;&nbsp;&nbsp;&nbsp;U trenu se taj šapat preneo kroz veliku prostoriju i obigrao oko stolova. "Zvezde! Pogledajte!"
<BR>&nbsp;&nbsp;&nbsp;&nbsp;&nbsp;Tokom istog tog nemerljivog delića sekunde ustrojstvo zvezda radikalno se izmenilo. Središte velike Galaksije, koja se protezala trideset hiljada svetlosnih godina s jednog kraja na drugi, sada im je bilo bliže, tako da je ovde bilo i više zvezda. Prostirale su se po crnom somotu vakuuma poput sitnog praha, koji je odbijao povremeni sjaj obližnjih zvezda.
<BR>&nbsp;&nbsp;&nbsp;&nbsp;&nbsp;Bajron se i protiv svoje volje priseti početka pesme koju je napisao kada mu je bilo sentimentalnih devetnaest godina, povodom svog prvog svemirskog putovanja; onog koji ga je doveo na Zemlju sa koje je sada odlazio. Usne su mu se bezglasno pomerale:
<BR>&nbsp;&nbsp;&nbsp;&nbsp;&nbsp;"Okružuju me zvezde poput praha nebeskog
<BR>&nbsp;&nbsp;&nbsp;&nbsp;&nbsp;U živim izmaglicama svetlosnim:
<BR>&nbsp;&nbsp;&nbsp;&nbsp;&nbsp;Kao da obuhvatam jednim pogledom neizmernim
<BR>&nbsp;&nbsp;&nbsp;&nbsp;&nbsp;svemir veseli i svaki njegov deo."
<BR>&nbsp;&nbsp;&nbsp;&nbsp;&nbsp;Svetla se tada ponovo upališe, i Bajron, isto onako iznenada kao što je i počeo da misli na svemir, tog trenutka prestade. Ponovo se nalazio u salonu putničkog broda, na večeri koja se primicala kraju, okružen tihim razgovorom koji je postupno ponovo dobijao na jačini.
<BR>&nbsp;&nbsp;&nbsp;&nbsp;&nbsp;On baci pogled na svoj ručni sat, ali kada je već napola odvratio pogled od njega, ovaj mu ponovo privuče pažnju. Zurio je u njega dosta dugo. Bio je to onaj isti ručni sat koji je ostavio u spavaćoj sobi one noći; izdržao je ubistvenu radijaciju bombe i on ga je narednog jutra pokupio zajedno sa ostalim ličnim stvarima. Koliko je puta od tada gledao u njega? Koliko se puta zagledao u njega, primivši k znanju koliko je sati, ali ne obrativši pažnju na ostala obaveštenja koja mu je on pružao?
<BR>&nbsp;&nbsp;&nbsp;&nbsp;&nbsp;Plastični kaiš bio je beo, a ne plav. Bio je beo!
<BR>&nbsp;&nbsp;&nbsp;&nbsp;&nbsp;Događaji od prethodne noći lagano su se, svi odreda, uklopili na svoja mesta. Čudno kako je bila potrebna samo jedna činjenica pa da mu sve postane jasno.
<BR>
<BR>&nbsp;&nbsp;&nbsp;&nbsp;&nbsp;"Izvinite me, molim vas!" promrmlja on jedva čujnim glasom i naglo ustade. Etikecija je nalagala da kapetan prvi ustane od stola, ali u tom trenutku ga to uopšte nije zanimalo.
<BR>&nbsp;&nbsp;&nbsp;&nbsp;&nbsp;Pohitao je u svoju sobu, žurno prelazeći preko rampi, ne želeći da čeka na bezgravitacione liftove. Za sobom je zaključao vrata i na brzinu proverio kupatilo i ugrađene ormare.
<BR>&nbsp;&nbsp;&nbsp;&nbsp;&nbsp;Nije se nadao da će tamo ikog azateći. Ono što su želeli da urade, mora da su obavili već pre dosta časova. Pažljivo je pregledao svoj prtljag. Dobro su obavili posao. Jedva da se mogao nazreti bilo kakav znak da su bili i otišli; pažljivo su pokupili sva dokumenta, svežanj pisama od oca, pa čak i preporuku u kapsuli za Hinrika od Rodije.
<BR>&nbsp;&nbsp;&nbsp;&nbsp;&nbsp;Zbog toga su ga premestili. Nije ih zanimala ni stara ni nova soba, već sam proces seljenja. Mora da su gotovo čitav čas legalno... legalno, svemira mu... preturali po njegovom prtljagu i tako uradili ono što su hteli.
<BR>&nbsp;&nbsp;&nbsp;&nbsp;&nbsp;Bajron se ispruži na duplom krevetu i stade besno da razmišlja. Ali to mu nije mnogo pomoglo. Klopka je bila savršena. Sve je bilo isplanirano. Da nije bilo potpuno nepredvidljive stvari koja se sastojala u tome što je te noći u sobi ostavio ručni sat, čak ni sada ne bi shvatio kako je mreža Tirana bila gusto istkana kroz čitav svemir.
<BR>&nbsp;&nbsp;&nbsp;&nbsp;&nbsp;Odjednom je začuo blago zujanje signala na vratima.
<BR>&nbsp;&nbsp;&nbsp;&nbsp;&nbsp;"Slobodno", reče on.
<BR>&nbsp;&nbsp;&nbsp;&nbsp;&nbsp;Bio je to stjuard, koji s puno poštovanje reče: "Kapetan bi voleo da zna da li bi mogao išta da učini za vas. Izgledali ste bolesno kada ste odlazili od stola."
<BR>&nbsp;&nbsp;&nbsp;&nbsp;&nbsp;"Dobro mi je", odvrati on.
<BR>&nbsp;&nbsp;&nbsp;&nbsp;&nbsp;Kako su ga samo nadzirali! Tog je trenutka shvatio da nije bilo uzmaka, a da ga brod nosi uljudno, ali neminovno, u smrt.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
