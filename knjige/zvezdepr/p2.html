<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. MREŽA RAZAPETA PREKO SVEMIRA
<P>&nbsp;&nbsp;&nbsp;&nbsp;&nbsp;Studentska trpezarija bila je prazna; unutra je vladao mrak. U pola pet ujutro to teško da je bilo neuobičajeno. Pa ipak je Džonti za trenutak zastao na vratima osluškujući ima li koga.
<BR>&nbsp;&nbsp;&nbsp;&nbsp;&nbsp;"Ne", reče on jedva čujno, "nemoj paliti svetlo. Možemo razgovarati i u mraku."
<BR>&nbsp;&nbsp;&nbsp;&nbsp;&nbsp;"Noćas mi je dosta mraka", promrmlja Bajron.
<BR>&nbsp;&nbsp;&nbsp;&nbsp;&nbsp;"Ostavićemo odškrinuta vrata."
<BR>&nbsp;&nbsp;&nbsp;&nbsp;&nbsp;Bajronu nije bilo do prepiranja. On se spusti u najbližu stolicu i stade da posmatra kako se pravougaonik svetla pretvara u jednu tanku crtu dok su se vrata pritvarala. Sada kada se sve okončalo, on poče da drhti.
<BR>&nbsp;&nbsp;&nbsp;&nbsp;&nbsp;Džonti umiri vrata i položi svoj mali kicoški štap preko pukotine svetlosti na podu. "Pogledaj. Ovako ćemo znati da li je neko prošao, ili da li su se vrata pomerila."
<BR>&nbsp;&nbsp;&nbsp;&nbsp;&nbsp;"Molim te, nisam raspoložen za konspiraciju", odvrati Bajron. "Ako nemaš ništa protiv, bio bih ti veoma zahvalan da mi kažeš ono što imaš. Spasao si mi život, svestan sam toga, i sutra ću biti u stanju da ti se propisno zahvalim. Ali sada bi mi dobro došli jedno piće i poduži odmor."
<BR>&nbsp;&nbsp;&nbsp;&nbsp;&nbsp;"Mogu da zamislim kako se osećaš", odvrati Džonti, "ali upravo si propustio priliku da pođeš na suviše dug odmor. A ja bih želeo da to ne učiniš ni u skorijoj budućnosti. Da li ti je poznato da znam tvog oca?"
<BR>&nbsp;&nbsp;&nbsp;&nbsp;&nbsp;Pitanje je bilo tako neočekivano da Bajron iznenađeno podiže obrve - što se, razume se, nije moglo videti u mraku. "Nikada nije pomenuo da te poznaje", reče on.
<BR>&nbsp;&nbsp;&nbsp;&nbsp;&nbsp;"Iznenadilo bi me da jeste. Ne zna me po imenu koje ovde koristim. Uzgred budi rečeno, imaš li vesti o ocu u poslednje vreme?"
<BR>&nbsp;&nbsp;&nbsp;&nbsp;&nbsp;"Zašto pitaš?"
<BR>&nbsp;&nbsp;&nbsp;&nbsp;&nbsp;"Zato što je u velikoj opasnosti."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Džontijeva ruka, uprkos neznatnoj svetlosti, pronađe mladićevu ruku i čvrsto je stegnu. "Molim te! Govori kao i dosad." Bajron tek tada postade svestan da su šaputali.
<BR>&nbsp;&nbsp;&nbsp;&nbsp;&nbsp;"Biću sasvim određen", reče kratko Donti. "Otac ti je pritvoren. Shvataš li šta to znači?"
<BR>&nbsp;&nbsp;&nbsp;&nbsp;&nbsp;"Ne, uopšte ne shvatam. Ko ga je pritvorio, i na šta ti, u stvari, ciljaš? Zašto me gnjaviš?" Bajronove slepoočnice brzo su pulsirale. Hipnit i blizina smrti onemogućavali su mu da se suprotstavi hladnokrvnom kicošu koji je sedeo sasvim blizu njega tako da je njegovo šaputanje čuo jasno poput vike.
<BR>&nbsp;&nbsp;&nbsp;&nbsp;&nbsp;"Razume se", dopre šapat do njega, "ti nagađaš čime se tvoj otac bavi?"
<BR>&nbsp;&nbsp;&nbsp;&nbsp;&nbsp;"Ako stvarno poznaješ mog oca, onda znaš da je on Rančer od Vajdmosa. Eto čime se on bavi."
<BR>&nbsp;&nbsp;&nbsp;&nbsp;&nbsp;"Pa", nastavi Džonti, "Zaista ne postoji nijedan poseban razlog zbog koga bi trebalo da mi veruješ - osim što rizikujem vlastiti život zbog tebe. Ali ja već znam sve što bi mi ti mogao ispričati. Na primer, poznato mi je da je tvoj otac kovao zaveru protiv Tiranije."
<BR>&nbsp;&nbsp;&nbsp;&nbsp;&nbsp;"Ja to poričem", odvrati napeto Bajron. "Ono što si noćas učinio za mene ne daje ti pravo da tako govoriš o mom ocu!"
<BR>&nbsp;&nbsp;&nbsp;&nbsp;&nbsp;"Budalasto izvrdavaš, mladiću, i samo gubim vreme s tobom. Zar ne shvataš da se od nastale situacije ne možeš ograditi rečima? Otvoreno ti kažem. Oca su ti pritvorili Tirani. Možda je već mrtav."
<BR>&nbsp;&nbsp;&nbsp;&nbsp;&nbsp;"Ne verujem ti!" Bajron napola ustade.
<BR>&nbsp;&nbsp;&nbsp;&nbsp;&nbsp;"Možeš mi verovati na reč."
<BR>&nbsp;&nbsp;&nbsp;&nbsp;&nbsp;"Prekinimo s tim, Džonti. Nisam raspoložen da slušam tajanstvene priče i odbijam tvoj pokušaj da..."
<BR>&nbsp;&nbsp;&nbsp;&nbsp;&nbsp;"Šta - da?" Džontijev glas više nije zvučao onako prefinjeno. "Šta dobijam time što ti sve ovo govorim? Smem li te podsetiti da mi je na osnovu svega što znam, a što ti odbijaš da prihvatiš, postalo jasno da će možda pokušati i tebe da ubiju? Počni da sudiš na osnovu onoga što se upravo dogodilo, Farile."
<BR>&nbsp;&nbsp;&nbsp;&nbsp;&nbsp;"Počni iz početka i budi jasan", prihvati najzad Bajron. "Saslušaću te."
<BR>&nbsp;&nbsp;&nbsp;&nbsp;&nbsp;"Dobro. Pretpostavljam, Farile, da ti je od početka bilo jasno da potičem iz nekog sela u Magličastim kraljevstvima, iako sam se izdavao za Beganca."
<BR>&nbsp;&nbsp;&nbsp;&nbsp;&nbsp;"Pomislio sam, zbog tog naglaska. Ali nisam to smatrao važnim."
<BR>&nbsp;&nbsp;&nbsp;&nbsp;&nbsp;"Važno je, prijatelju. Došao sam ovamo pošto, kao ni tvoj otac, nisam voleo Tirane. Oni tlače naš narod već preko pedeset godina. To je dosta dugo razdoblje."
<BR>&nbsp;&nbsp;&nbsp;&nbsp;&nbsp;"Nisam političar."
<BR>&nbsp;&nbsp;&nbsp;&nbsp;&nbsp;Džontijev glas ponovo postade razdražljiv. "Oh, nisam ja njihov agent koji pokušava da te uvali u neprilike. Govorim ti istinu. Kao što su sada uhvatili tvog oca, tako su pre godinu dana uhvatili i mene. Ali uspeo sam da pobegnem i da dođem na Zemlju, gde sam mislio da ću biti bezbedan dok ne budem spreman da se vratim. To je sve što treba da znaš o meni."
<BR>&nbsp;&nbsp;&nbsp;&nbsp;&nbsp;"To je i više no što sam tražio, gospodine." Bajronu ne pođe za rukom da odagna neprijateljski ton iz svog glasa. Osećao je da ga Džonti draži svojim izveštačenim govorom.
<BR>&nbsp;&nbsp;&nbsp;&nbsp;&nbsp;"Znam. Ali morao sam bar ovoliko da ti otkrijem, jer sam u to vreme upoznao tvog oca. Radio je sa mnom; zapravo, radio sam ja s njim. Znao me je, ali u svom zvaničnom svojstvu, kao najveći plemić sa planete Nefelos. Razumeš li?"
<BR>&nbsp;&nbsp;&nbsp;&nbsp;&nbsp;Bajron nepotrebno klimnu u tami i odgovori: "Da."
<BR>&nbsp;&nbsp;&nbsp;&nbsp;&nbsp;"Nema potrebe da se zadržavamo na pojedinostima. Svoje izvore obaveštenja zadržao sam čak i ovde, tako da mi je poznato da se našao u zatvoru. Pouzdano. Ipak, da je u pitanju tek sumnja, potvrdio bi je malopređašnji pokušaj ubistva."
<BR>&nbsp;&nbsp;&nbsp;&nbsp;&nbsp;"Na koji način?"
<BR>&nbsp;&nbsp;&nbsp;&nbsp;&nbsp;"Ako su se Tirani dočepali oca, zar bi ostavili sina na slobodi?"
<BR>&nbsp;&nbsp;&nbsp;&nbsp;&nbsp;"Je l' ti to pokušavaš da mi kažeš da su Tirani postavili radijacijsku bombu u mojoj sobi? Ali to je nemoguće!"
<BR>&nbsp;&nbsp;&nbsp;&nbsp;&nbsp;"Zašto bi bilo nemoguće? Zar ne shvataš u kakvom si položaju? Tirani drže vlast na pedeset svetova; brojčano ih je manje u odnosu na stotinu prema jedan. U takvoj situaciji nije dovoljno upotrebiti samo jednostavnu silu. Prizemni metodi, intrige, ubistva - u tome su majstori. Mreža koju pletu preko svemira velika je i gusta. Nije mi teško da poverujem kako se proteže preko pet stotina svetlosnih godina, sve do Zemlje." Bajron još nije mogao da se oslobodi noćašnje more. Iz daljine je dopirao zvuk nameštanja olovnih štitnika. Merač mora da još žamori u njegovoj sobi.
<BR>&nbsp;&nbsp;&nbsp;&nbsp;&nbsp;"Sve to nema nikakvog smisla", usprotivi se on. "Ove nedelje vraćam se na Nefelos. Oni to sigurno znaju. Zašto bi se trudili da me ovde ubiju? Da su sačekali, dočepali bi me se." Bilo mu je lakše sada kada je mislio da je otkrio nešto što je u skladu sa njegovom logikom gledanja na stvari.
<BR>&nbsp;&nbsp;&nbsp;&nbsp;&nbsp;Džonti se nagnu napred i njegov dah pun začina natera Bajrona da podigne obrve. "Otac ti je slavan. Njegova smrt.. pošto su ga Tirani pritvorili moraš se suočiti sa činjenicom da će ga verovatno i pogubiti... izazvaće nezadovoljstvo čak i među zaplašenom podjarmljenom rasom kakvu Tirani pokušavaju da odgoje. Ti bi, kao novi Rančer od Vajdemosa, mogao da im se pridružiš u njihovom nezadovoljstvu, ali za Tirane bi bilo krajnje opasno da i tebe pogube. Nije im cilj da stvaraju mučenike. Ipak, sasvim bi im odgovaralo da slučajno nastradaš na nekom udaljenom svetu."
<BR>&nbsp;&nbsp;&nbsp;&nbsp;&nbsp;"Ne verujem ti", odgovori polako Bajron. Jedino je još tim rečima mogao da se brani.
<BR>&nbsp;&nbsp;&nbsp;&nbsp;&nbsp;Džonti ustade, navlačeći tanke rukavice. "Preteruješ, Farile", upozori on mladića. "Bio bi ubedljiviji kada se ne bi pretvarao da baš ništa ne znaš. Otac te je, verovatno, za tvoje dobro, štitio od svega, ali sumnjam da njegova uverenja nisu na tebe nimalo uticala. Tvoja mržnja prema Tiranima neminovno predstavlja odraz njegove. Ne možeš poreći da si spreman da im se suprotstaviš."
<BR>&nbsp;&nbsp;&nbsp;&nbsp;&nbsp;Bajron samo nemo sleže ramenima.
<BR>&nbsp;&nbsp;&nbsp;&nbsp;&nbsp;"Možda je već i uvideo da si dovoljno odrastao i da te može upotrebiti", nagovesti Džonti. "Krajnje je bilo povoljno to što se nalaziš ovde na Zemlji, i nije daleko od pameti da si se ovde našao ne samo zbog studija već i zbog nekog određenog zadatka. Zadatka zbog koga su Tirani spremni da te ubiju, ako ti ne pođe za rukom da ga obaviš."
<BR>&nbsp;&nbsp;&nbsp;&nbsp;&nbsp;"Kakva glupava melodrama!"
<BR>&nbsp;&nbsp;&nbsp;&nbsp;&nbsp;"Da li je? Pa, neka ti bude. Ako te u ovom trenutku istina ne može ubediti, ubediće te kasnije sami događaji. Biće još nasrtaja na tvoj život, i jedan od narednih će uspeti. Od danas si, Farile, mrtav čovek."
<BR>&nbsp;&nbsp;&nbsp;&nbsp;&nbsp;Bajron podiže pogled. "Čekaj! Šta ti lično imaš od svega toga?"
<BR>&nbsp;&nbsp;&nbsp;&nbsp;&nbsp;"Ja sam rodoljub. Voleo bih da Kraljevstva ponovo budu slobodna i da sama biraju svoje vlade."
<BR>&nbsp;&nbsp;&nbsp;&nbsp;&nbsp;"Ne to. Mislim na tvoje lične interese. Ne mogu se zadovoljiti pukim idealizmom, bar ne kada si ti u pitanju. Izvini ako sam te uvredio." Bajron je očigledno bio nepopustljiv.
<BR>&nbsp;&nbsp;&nbsp;&nbsp;&nbsp;Džonti ponovo sede. "Konfiskovali su mi posede", objasni on. "Pre no što sam proteran nije mi bilo baš prijatno da primam naređenja od tih patuljaka. A od tada je postalo još važnije da ponovo postanem ono što je moj deda bio pre pojave Tirana. Je li za tebe to dovoljan razlog što želim revoluciju? Tvoj je otac trebalo da povede tu revoluciju. Pošto on nije uspeo, red je na tebe!"
<BR>&nbsp;&nbsp;&nbsp;&nbsp;&nbsp;"Mene! Ali samo su mi dvadeset tri godine i ne znam ništa o tome. Mogao bi da pronađeš nekog boljeg!"
<BR>&nbsp;&nbsp;&nbsp;&nbsp;&nbsp;"Nema sumnje da bih mogao, ali jedino si ti sin svoga oca. Ako ti je otac ubijen, ti ćeš postati Rančer od Vajdemosa i kao takav si mi dragocen, pa makar imao svega dvadeset godina i pored toga bio još i idiot. Potreban si mi iz istog razloga zbog koga te se Tirani moraju usloboditi. A ako ti ja ne delujem ubedljivo, sa njima to svakako nije slučaj. U tvojoj sobi se našla radijacijska bomba. S kojom drugom svrhom do da te usmrti? Ko bi još mogao želeti da te ubije?" Džonti je strpljivo čekao dok napokon ne začu jedva čujni šapat onog drugog. "Niko", odvrati Bajron. "Ne znam ko bi još mogao želeti moju smrt. Znači da je istina ono što si rekao za mog oca!"
<BR>&nbsp;&nbsp;&nbsp;&nbsp;&nbsp;"Istina je. Gledaj na to kao na ratni gubitak."
<BR>&nbsp;&nbsp;&nbsp;&nbsp;&nbsp;"Misliš da će mi to pomoći? Možda će mu jednog dana podići spomenik? Sa natpisom koji zrači, da se vidi i ako se nalaziš na deset hiljada milja u svemiru?" Glas mu postade nešto ljući. "Da li bih zbog toga trebalo da budem srećan?"
<BR>&nbsp;&nbsp;&nbsp;&nbsp;&nbsp;Džonti je i dalje čekao, ali Bajron ništa više ne reče.
<BR>&nbsp;&nbsp;&nbsp;&nbsp;&nbsp;"Šta nameravaš da učiniš?" upita najzad Džonti.
<BR>&nbsp;&nbsp;&nbsp;&nbsp;&nbsp;"Idem kući."
<BR>&nbsp;&nbsp;&nbsp;&nbsp;&nbsp;"Znači, još ne shvataš u kakvom si se položaju našao?"
<BR>&nbsp;&nbsp;&nbsp;&nbsp;&nbsp;"Rekoh da idem kući. Šta želiš da učinim? Ako je živ, izvući ću ga odande. A ako je mrtav, ja ću... ja ću..."
<BR>&nbsp;&nbsp;&nbsp;&nbsp;&nbsp;"Dosta!" Glas starijeg muškarca bio je hladan i ljutit. "Bulazniš poput kakvog deteta. Ne možeš na Nefelos. Zar ne shvataš da ne možeš? Razgovaram li ja to sa nekim derištem ili sa razumnim mladićem?"
<BR>&nbsp;&nbsp;&nbsp;&nbsp;&nbsp;"Šta onda predlažeš?" promrmlja Bajron.
<BR>&nbsp;&nbsp;&nbsp;&nbsp;&nbsp;"Poznaješ li Direktora Rodije?"
<BR>&nbsp;&nbsp;&nbsp;&nbsp;&nbsp;"Onog prijatelja Tirana? Poznajem ga. Znam ko je on. Nema osobe u Kraljevstvima koja ne zna za njega. Hinrik V, Direktor Rodije."
<BR>&nbsp;&nbsp;&nbsp;&nbsp;&nbsp;"Da li si ga ikada upoznao?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"To sam i mislio. Ako ga nisi upoznao, onda ga ne možeš ni poznavati. On je imbecil, Farile. Mislim, u doslovnom smislu. Ali kada Tirani konfiskuju Ranč od Vajdemosa... a do toga će doći, kao što su konfiskovali i moje posede... podariće ga Hinriku. Tirani će smatrati da će posed tako biti u sigurnim rukama, te stoga i ti tamo moraš poći."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što Hinrik bar može da utiče na Tirane; onoliko koliko to svaka podla ulizica može. U stanju je da ti vrati posed."
<BR>&nbsp;&nbsp;&nbsp;&nbsp;&nbsp;"Ne shvatam zašto bi to učinio. Mnogo je verovatnije da bi me izručio Tiranima."
<BR>&nbsp;&nbsp;&nbsp;&nbsp;&nbsp;"Tako je. Ali moraćeš da se čuvaš toga i postoji mogućnost da to i izbegneš. Nemoj zaboraviti da imaš vrednu i važnu titulu, ali to samo po sebi nije dovoljno. Onaj ko se bavi kovanjem zavere pre svega mora biti praktičan. Ljudi će se okupiti oko tebe iz sentimentalnosti i iz poštovanja prema imenu koje nosiš, ali da bi ih zadržao biće ti potreban novac."
<BR>&nbsp;&nbsp;&nbsp;&nbsp;&nbsp;Bajron poče da razmišlja o tome. "Potrebno mi je vremena da donesem odluku."
<BR>&nbsp;&nbsp;&nbsp;&nbsp;&nbsp;"Nemaš vremena. Tvoje je vreme isteklo kada ti je u sobu podmetnuta radijacijska bomba. Dozvoli da nešto preduzmemo. Mogu ti dati pismo sa preporukom za Hinrika od Rodije."
<BR>&nbsp;&nbsp;&nbsp;&nbsp;&nbsp;"Zar ga tako dobro poznaješ."
<BR>&nbsp;&nbsp;&nbsp;&nbsp;&nbsp;"Da li si sumnjičav i kada spavaš? Jednom sam predvodio poslanstvo koje je Autarh od Lingana uputio na Hinrikov dvor. Njegov imbecilni um me se verovatno neće setiti, ali se neće usuditi da pokaže kako je zaboravio. To će ti poslužiti kao uvod, a kasnije možeš da improvizuješ. Ujutro ću ti dati pismo. U podne polazi jedan brod za Rodiju. Nabavio sam ti kartu. I ja odlazim, ali drugim putem. Ne zadržavaj se. Ovde si ionako gotov, zar ne?"
<BR>&nbsp;&nbsp;&nbsp;&nbsp;&nbsp;"Preostala je još podela diploma."
<BR>&nbsp;&nbsp;&nbsp;&nbsp;&nbsp;"Običan dokument. Da li ti je toliko stalo do njega?"
<BR>&nbsp;&nbsp;&nbsp;&nbsp;&nbsp;"Sada više ne."
<BR>&nbsp;&nbsp;&nbsp;&nbsp;&nbsp;"Imaš li novaca?"
<BR>&nbsp;&nbsp;&nbsp;&nbsp;&nbsp;"Dovoljno."
<BR>&nbsp;&nbsp;&nbsp;&nbsp;&nbsp;"Dobro. Bio bi sumnjiv da ga imaš suviše." On oštro dodade. "Farile!"
<BR>&nbsp;&nbsp;&nbsp;&nbsp;&nbsp;Bajron se prenu iz nečega što je ličilo na omamljenost. "Molim?"
<BR>&nbsp;&nbsp;&nbsp;&nbsp;&nbsp;"Vrati se ostalima. Nemoj nikome reći da odlaziš. Neka delo govori umesto tebe."
<BR>&nbsp;&nbsp;&nbsp;&nbsp;&nbsp;Bajron glupavo klimnu. Negde duboko u pukotinama njegovog uma javila se misao da nije okončao povereni mu zadatak i da je time izneverio oca na samrti. Odjednom ga ophrva uzaludna ogorčenost. Mogli su nešto više o tome da mu kažu. Mogao je s njima da podeli opasnost. Nije trebalo da mu dozvole da deluje u neznanju.
<BR>&nbsp;&nbsp;&nbsp;&nbsp;&nbsp;A sada kada je saznao istinu, ili bar nešto više o tome kolika je bila uloga njegovog oca u kovanju zavere, dokument koji je trebalo da pribavi iz arhiva na Zemlji postao je još značajniji. Ali više nije bilo vremena. Nije bilo vremena da pribavi taj dokument. Nije bilo ni vremena da brine zbog toga. Nije imao vremena da spase oca. A možda ni da živi.
<BR>&nbsp;&nbsp;&nbsp;&nbsp;&nbsp;"Učiniću sve što kažeš, Džonti", prihvati on.
<BR>&nbsp;&nbsp;&nbsp;&nbsp;&nbsp;U trenutku kada je zastao na stepeništu spavaonice Sander Džonti baci jedan kratki pogled na igralište univerziteta. U pogledu mu se, sasvim sigurno, nije naziralo nikakvo divljenje.
<BR>&nbsp;&nbsp;&nbsp;&nbsp;&nbsp;Dok je koračao po popločanom putu koji je vijugao kroz pseudorustičnu atmosferu što je još od starina opstajala na svim urbanim igralištima, mogao je da vidi svetla jedine važne ulice u gradu kako sijaju pravo pred njim. Pored njih, prigušivano tokom dana dnevnom svetlošću a sada vidljivo, na obzorju se naziralo ono večno radioaktivno plavetnilo, nemi svedok praistorijskih ratova.
<BR>&nbsp;&nbsp;&nbsp;&nbsp;&nbsp;Džonti na trenutak podiže pogled put neba. Prošlo je preko pedeset godina od kada su stigli Tirani i iznenada okončali razdvojeni život dvadesetak sve brojnijih zavađenih političkih jedinica u dubinama s druge strane Magline. A sada, iznenada i prerano, nametnuo im se mir koji je pretio da ih zavadi.
<BR>&nbsp;&nbsp;&nbsp;&nbsp;&nbsp;Oluja koja ih je zarobila poput udara jednog jedinog groma predstavljala je nešto od čega se još nisu oporavili. Za sobom je ostavila samo po koji trzaj što je uzaludno, tu i tamo, povremeno uznemiravao po koji svet. Da bi se ti trzaji organizovali i povezali u jedinstveno i usklađeno talasanje bilo je potrebno dosta vremena i požrtvovanosti. E pa, dosta je rđao ovde na Zemlji. Došlo je vreme da se vrati.
<BR>&nbsp;&nbsp;&nbsp;&nbsp;&nbsp;Oni koji su ostali kod kuće verovatno su upravo pokušavali da stupe s njim u vezu u njegovim odajama.
<BR>&nbsp;&nbsp;&nbsp;&nbsp;&nbsp;On malo protegnu korak.
<BR>&nbsp;&nbsp;&nbsp;&nbsp;&nbsp;Uhvatio je zrak čim je ušao u sobu. Bio je to lični zrak, za čiju bezbednost još nije imao razloga da se plaši i u čiju je privatnost mogao da se pouzda. Nije mu bio potreban nikakav formalni prijemnik; nije mu bila potrebna nikakva sprava od metala i žica da uhvati slabi tok elektrona, sa njihovim šaputavim impulsima koji su dopirali kroz hipersvemir sa sveta udaljenog pet stotina svetlosnih godina.
<BR>&nbsp;&nbsp;&nbsp;&nbsp;&nbsp;Sam svemir bio je polarizovan i pripremljen za prijem u njegovoj sobi. Iz njegovog tkanja bila je uklonjena svaka nasumičnost. Nije postojao način na koji bi se ta polarizacija mogla otkriti, sem prijemom. A u tom određenom delu svemira, samo je njegov um mogao da deluje kao prijemnik; jer jedino su električne osobenosti njegovog naročitog sistema nervnih ćelija mogle da rezoniraju vibracijama zraka prenosioca poruke.
<BR>&nbsp;&nbsp;&nbsp;&nbsp;&nbsp;Poruka je bila u istoj meri privatne prirode kao što su to bile i jedinstvene osobenosti njegovih vlastitih moždanih talasa; u čitavoj Vaseljeni, u kojoj je bilo mnogo kvadriliona ljudskih bića, verovatnost da dođe do dupliranja koje bi jednom čoveku dozvolilo da prima lični talas nekog drugog iznosila je dvadesetocifreni broj prema jedan. Džontijev um zatreperi zbog poziva dok je krivudao kroz beskrajnu nepojamnu prazninu hipersvemira.
<BR>&nbsp;&nbsp;&nbsp;&nbsp;&nbsp;"... poziv za... poziv za... poziv za... poziv za..."
<BR>&nbsp;&nbsp;&nbsp;&nbsp;&nbsp;Odašiljanje je bilo mnogo složenije od primanja. Bio je potreban mehanički uređaj za uspostavljenje krajnje osobenog talasa-prenosioca, koji će dospeti do veze s druge strane Magline. Taj uređaj se nalazio u izrezbarenom dugmetu koje je nosio na levom ramenu. Automatski je stupio u dejstvo čim je zakoračio u svoju zapreminu prostrane polarizacije, tako da je potom trebalo samo svrsishodno i usredsređeno da razmišlja.
<BR>&nbsp;&nbsp;&nbsp;&nbsp;&nbsp;"Tu sam!" Nije bilo potrebno da se podrobnije predstavlja.
<BR>&nbsp;&nbsp;&nbsp;&nbsp;&nbsp;Dosadno ponavljanje pozivnog signala prestade i pretoči se u reči koje se stadoše oblikovati u njegovom umu. "Pozdravljamo vas, gospodine. Vajdemos je pogubljen. Vest, razume se, još nije obnarodovana."
<BR>&nbsp;&nbsp;&nbsp;&nbsp;&nbsp;"To me ne iznenađuje. Da li je umešan još neko?"
<BR>&nbsp;&nbsp;&nbsp;&nbsp;&nbsp;"Nije, gospodine. Rančer nije ništa rekao. Bio je to hrabar i odan čovek."
<BR>&nbsp;&nbsp;&nbsp;&nbsp;&nbsp;"Da. Ali potrebno je više od obične hrabrosti i odanosti da čovek ne bude uhvaćen. Korisno bi moglo poslužiti i malo kukavičluka. Nema veze! Razgovarao sam sa njegovim sinom, novim Rančerom, koga je smrt već očešala. Biće od koristi."
<BR>&nbsp;&nbsp;&nbsp;&nbsp;&nbsp;"Mogu li upitati kako, gospodine?"
<BR>&nbsp;&nbsp;&nbsp;&nbsp;&nbsp;"Neka događaji sami odgovore na tvoje pitanje. Razume se, ovako rano ne mogu proreći posledice. Sutra kreće da se sretne sa Hinrikom od Rodije."
<BR>&nbsp;&nbsp;&nbsp;&nbsp;&nbsp;"Hinrikom! Mladić će se izložiti velikom riziku. Da li je svestan da..."
<BR>&nbsp;&nbsp;&nbsp;&nbsp;&nbsp;"Rekao sam mu onoliko koliko sam mogao", odvrati oštro Džonti. "Ne smemo mu previše verovati, bar dok se ne dokaže. Pod postojećim okolnostima, na njega treba gledati samo kao na čoveka s kojim se može rizikovati u istoj meri kao i sa svakim drugim. Nije nezamenjiv, nipošto. Nemoj me ponovo ovamo zvati, jer napuštam Zemlju."
<BR>&nbsp;&nbsp;&nbsp;&nbsp;&nbsp;I jednim odlučnim pokretom Džonti prekide mentalnu vezu.
<BR>&nbsp;&nbsp;&nbsp;&nbsp;&nbsp;Tiho i zamišljeno, on razmotri događaje od prethodnog dana i noći, pažljivo ih odmeravajući. Zatim se lagano nasmeši. Sve je bilo savršeno isplanirano, tako da je komedija mogla sada sama da se odvija bez ičije pomoći.
<BR>&nbsp;&nbsp;&nbsp;&nbsp;&nbsp;Ništa nije bilo prepušteno slučaju.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
