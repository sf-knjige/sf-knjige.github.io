<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. MRMOR SPAVAĆE SOBE
<P>&nbsp;&nbsp;&nbsp;&nbsp;&nbsp;Spavaća soba je nežno mrmorila obraćajući se sama sebi. Bio je to nepravilan, neznatan zvuk - gotovo ispod granice čujnosti, ali krajnje određen i neizbežno smrtonosan.
<BR>&nbsp;&nbsp;&nbsp;&nbsp;&nbsp;Ipak, nije to bilo ono što je probudilo Bajrona Farila; nije ga to bilo trglo iz dubokog, neosvežavajućeg dremeža. Nemirno je vrteo glavom s jedne na drugu stranu, u uzaludnoj borbi protiv povremene zvonjave koja je dopirala sa kraja stola.
<BR>&nbsp;&nbsp;&nbsp;&nbsp;&nbsp;On nespretno ispruži šaku ni ne otvorivši oči i pritisnu kontakt.
<BR>&nbsp;&nbsp;&nbsp;&nbsp;&nbsp;"Halo", promrmlja on.
<BR>&nbsp;&nbsp;&nbsp;&nbsp;&nbsp;Iz slušalice istog časa dopre glas. Bio je hrapav i dosta glasan, ali Bajron nije imao volje da smanji jačinu.
<BR>&nbsp;&nbsp;&nbsp;&nbsp;&nbsp;"Mogu li da govorim sa Bajronom Farilom?" upita glas.
<BR>&nbsp;&nbsp;&nbsp;&nbsp;&nbsp;"Na aparatu. Šta želite?" nerazgovetno odgovori Bajron.
<BR>&nbsp;&nbsp;&nbsp;&nbsp;&nbsp;"Mogu li da govorim sa Bajronom Farilom?" Glas je odavao užurbanost.
<BR>&nbsp;&nbsp;&nbsp;&nbsp;&nbsp;Bajron napokon otvori oči, okružen potpunom tamom. Istog časa postade svestan neprijatne suvoće jezika i slabog vonja koji se zadržavao u sobi.
<BR>&nbsp;&nbsp;&nbsp;&nbsp;&nbsp;"Na aparatu", ponovi on. "Ko je to?" Ali napetost je i dalje rasla, jer bez obzira na njegove odgovore, taj snažni glas iz mraka je nastavljao: "Ima li koga? Želeo bih da razgovaram sa Bajronom Farilom!"
<BR>&nbsp;&nbsp;&nbsp;&nbsp;&nbsp;Bajron se podiže na lakat i zagleda u mesto gde se nalazio vizifon. Pritisnu zatim jedno dugme na video kontrolnoj tabli i preko malog ekrana se razli svetlost.
<BR>&nbsp;&nbsp;&nbsp;&nbsp;&nbsp;"Ovde sam", oglasi se on. Prepoznao je glatko, pomalo nesimetrično lice Sandera Džontija. "Džonti, pozovi me ujutro."
<BR>&nbsp;&nbsp;&nbsp;&nbsp;&nbsp;Upravo se spremao da isključi uređaj, kada Džonti ponovo prozbori. "Halo! Halo! Ima li koga? Da li je to Univerzitetska dvorana, soba 526? Halo!"
<BR>&nbsp;&nbsp;&nbsp;&nbsp;&nbsp;Bajron iznenada postade svestan da nije uključena sićušna pilotska svetiljka, koja je označavala da je vezu uspostavilo neko živo biće. On u sebi opsova i okrenu prekidač. Ali svetiljka se ne uključi. U tom trenutku i Džonti odustade, tako da ekran ostade prazan; tek jedan mali kvadrat bezoblične svetlosti.
<BR>&nbsp;&nbsp;&nbsp;&nbsp;&nbsp;Bajron ga ponovo isključi. Slegavši ramenima, on pokuša da ponovo zagnjuri glavu u jastuk. Bio je besan. U prvom redu, niko nije imao prava da ga zivka usred noći. Pri toj pomisli on baci jedan brz pogled prema neznatno osvetljenim brojkama tik iznad uzglavlja. Tri i petnaest. Svetla u kući neće se upaliti još gotovo četiri sata.
<BR>&nbsp;&nbsp;&nbsp;&nbsp;&nbsp;Pored toga, nije voleo da se budi u potpuno mračnoj sobi. Četvorogodišnje navikavanje nije bilo dovoljno da se priuči na zemaljska zdepasta zdanja debelih zidova od ojačanog betona i bez prozora. Bila je to hiljadugodišnja tradicija koja je poticala još iz vremena kada nije bilo odbrambenog polja sile koje bi odbilo primitivne nuklearne bombe.
<BR>&nbsp;&nbsp;&nbsp;&nbsp;&nbsp;Ali to je bila prošlost. Atomski rat ostavio je strašne posledice na Zemlji. Najveći njen deo bio je radioaktivan i beskoristan. Više nije imalo šta da se izgubi, pa ipak je arhitektura odražavala stare strahove; upravo to je bio razlog što je oko Bajrona, kada se probudio, vladala potpuna tama.
<BR>&nbsp;&nbsp;&nbsp;&nbsp;&nbsp;Bajron se ponovo podiže na lakat. Čudno. Čekao je. U međuvremenu, postao je svestan još nečeg, pored pogubnog mrmorenja spavaće sobe. Bilo je to nešto možda još neprimetnije i neosporno mnogo manje smrtonosno.
<BR>&nbsp;&nbsp;&nbsp;&nbsp;&nbsp;Nedostajalo mu je ono lagano kretanje vazduha koje čovek ni ne primećuje, taj trag stalnog produžavanja. Pokušavao je da bez muke proguta knedlu, ali mu to ne pođe za rukom. Čim je postao svestan situacije, shvatio je da je vazduh veoma težak. Sistem za ventilaciju je prestao da radi i sada je zaista imao razloga da se žali. Čak nije mogao da se posluži ni vizifonom da prijavi kvar.
<BR>&nbsp;&nbsp;&nbsp;&nbsp;&nbsp;Pokušao je još jednom, kako bi bio potpuno siguran. Pojavio se mlečno beli kvadrat svetlosti koji je bacao slabi, biserni sjaj na krevet. Mogao je da prima poruke, ali ne i da ih šalje. Nije važno. I inače se ništa nije moglo učiniti pre jutra.
<BR>&nbsp;&nbsp;&nbsp;&nbsp;&nbsp;On zevnu i stade nogama da traži papuče dok je dlanovima trljao oči. Ne radi provetravanje, a? Zato se ovde oseća taj neobičan miris. On se namršti i dva-tri puta oštro udahnu vazduh. Bilo je uzalud. Miris mu je bio poznat, ali nije mogao da se seti odakle.
<BR>&nbsp;&nbsp;&nbsp;&nbsp;&nbsp;Otišao je do kupatila i automatski posegnuo za prekidačem za svetlo, mada mu ono i nije bilo potrebno da naspe čašu vode. Prekidač je bio ispravan, ali beskoristan. Zlovoljno je pokušao nekoliko puta. Zar bar ništa nije radilo? Slegnuo je ramenima i popio vodu u mraku, posle čega se mnogo bolje osećao. Ponovo je zevnuo, vraćajući se u spavaću sobu gde je proverio glavni prekidač. Svetla nigde nije bilo.
<BR>&nbsp;&nbsp;&nbsp;&nbsp;&nbsp;Bajron sede na krevet, spusti svoje krupne šake na butine i zamisli se. Bilo bi normalno da zbog nečeg ovakvog dođe do žučne rasprave sa osobljem. Niko nije očekivao pravu hotelsku uslugu u spavaonicma koledža, ali svemira mu, svako je mogao da zahteva bar minimum efikasnosti. Sada to i nije bilo baš tako važno. Uskoro će diplomirati i rešiti se svega. Za tri dana će reći poslednje zbogom ovoj sobi i Univerzitetu na Zemlji; to jest, samoj Zemlji.
<BR>&nbsp;&nbsp;&nbsp;&nbsp;&nbsp;Pa ipak, mogao bi da prijavi ovaj slučaj, bez nekog naročitog komentara. Mogao bi da iziđe i posluži se telefonom u predvorju. Možda bi mogli da mu donesu samonapajajuće svetiljke, ili čak da ga snabdeju ventilatorom kako bi mogao da spava bez psihosomatskog osećanja davljenja. Ako to ne učine, u svemir s njima! Još samo dve noći.
<BR>&nbsp;&nbsp;&nbsp;&nbsp;&nbsp;Pri svetlosti neupotrebljivog viziofona pronašao je kratke pantalone. Odozgo je navukao jednodelni džemper, i zaključio da je to sasvim dovoljno u ovoj situaciji. Papuče je zadržao. Nije trebalo da se plaši kako će nekoga probuditi, čak i ako bi hodnicima prošao u klompama, pošto je ovaj betonski plast bio izdeljen debelim pregradama koje su gotovo potpuno upijale sve zvuke, ali nije video zašto bi stavljao na noge išta osim papuča.
<BR>&nbsp;&nbsp;&nbsp;&nbsp;&nbsp;Krenuo je ka vratima i povukao polugu. Glatko je skliznula i on začu škljocanje koje je označavalo da su vrata otvorena. Ali ona to, u stvari, nisu bila. Iako je u povlačenje vrata smesta uložio svu raspoloživu snagu, ništa nije postigao.
<BR>&nbsp;&nbsp;&nbsp;&nbsp;&nbsp;On se povuče korak ili dva unazad. Pa ovo je bilo smešno. Zar je došlo do opšteg kvara na uređajima za snabdevanje energijom? To je nemoguće. Sat je radio. Vizifon je i dalje tačno primao poruke.
<BR>&nbsp;&nbsp;&nbsp;&nbsp;&nbsp;Samo trenutak! Možda je to maslo momaka, neka su blagoslovene njihove vickaste duše. Ponekad se to radilo. Bilo je detinjasto, razume se, ali i sam je učestvovao u nekim od tih budalastih, neslanih šala. Nekom od njih uopšte ne bi, na primer, bilo teško da se tokom dana uvuče unutra i sredi stvar. Ali ne, ventilacija i osvetljenje su radili kada je pošao na spavanje.
<BR>&nbsp;&nbsp;&nbsp;&nbsp;&nbsp;Pa dobro, možda su ušli noću. Zdanje je bilo vremešno i staromodno. Nikakav inženjerski genije ne bi bio potreban da se srede osvetljenje i ventilacija. Ili da se, na primer, zabrave vrata tako da ne mogu da se iznutra otvore. A sada će čekati da svane kako bi videli šta će se dogoditi kada dobri, stari Bajron otkrije da ne može da iziđe. Verovatno će ga pustiti tek oko podneva, tresući se od smeha.
<BR>&nbsp;&nbsp;&nbsp;&nbsp;&nbsp;"Ha, ha", izusti mračno Bajron, jedva čujno. U redu, ako je već tako. Ali trebalo bi ipak nešto da preduzme; trebalo bi nekako da preraspodeli karte.
<BR>&nbsp;&nbsp;&nbsp;&nbsp;&nbsp;On se okrenu i nožnim palcem udari nešto što se uz metalni zvuk otkotrlja preko poda. Jedva je uspevao da prati senku predmeta pri nejasnoj svetlosti koja je dopirala sa ekrana vizifona. On posegnu ispod kreveta, pretražujući pod u širokom luku. Dohvativši najzad predmet, prinese ga izvoru svetlosti. (Nisu baš bili naročito pametni. Trebalo je da potpuno isključe vizifon, umesto što su samo onesposobili kolo za slanje poruka).
<BR>&nbsp;&nbsp;&nbsp;&nbsp;&nbsp;U ruci je držao mali cilinder sa rupom na gornjem zaobljenom kraju. On ga prinese nosu i omirisa: sad mu je bar bilo jasno odakle onaj čudni miris u sobi. Bio je to hipnit. Momci su ga, razume se, morali upotrebiti kako bi se obezbedili da se on ne probudi dok su petljali oko kola.
<BR>&nbsp;&nbsp;&nbsp;&nbsp;&nbsp;Bajron je sada mogao lako da rekonstruiše ono što se događalo korak po korak. Vrata su bila obijena, što je bilo sasvim jednostavno; jedina opasnost krila se u mogućnosti da se on u tom trenutku probudi. Možda su vrata obradili već tokom dana, da im se baš to ne bi dogodilo, tako da njemu izgleda kao da su se sama zatvorila - što, naravno, nije bio slučaj. Nije proveravao. U svakom slučaju, kada su jednom bila otvorena, konzerva hipnita mogla je biti naknadno ubačena unutra, pre no što su vrata bila zabravljena. Anestetik je lagano curio, dok njegova koncentracija u vazduhu napokon nije postala dovoljna da joj on podlegne. Tada su oni mogli da stupe na scenu... sa maskama, razume se. Svemira mu! Čak ih je i obična vlažna maramica mogla štititi petnaestak minuta od hipnita, a više vremena im nije bilo potrebno.
<BR>&nbsp;&nbsp;&nbsp;&nbsp;&nbsp;To je objašnjavlao zašto su isključili sistem za ventilaciju. Morali su, kako se hipnit ne bi suviše brzo raspršio. U stvari, morali su da se pobrinu za njega. Pošto su onesposobili vizifon, onemogućili su mu da potraži pomoć; zabravljena vrata sprečavala su ga da iziđe; a nestanak osvetljenja trebalo je da izazove paniku. Slatki klinci!
<BR>&nbsp;&nbsp;&nbsp;&nbsp;&nbsp;Bajron frknu. Preko ovoga se nije moglo tako lako preći. Šala je šala, ali treba znati meru. Imao je želju da provali vrata i tako okonča celu stvar. Istrenirani mišići njegovog torza se napeše i već i pri samoj pomisli na to, ali to ne bi bilo ni od kakve koristi. Kada su ta vrata pravljena mislilo se na atomske blastere. Neka je prokleta ta tradicija!
<BR>&nbsp;&nbsp;&nbsp;&nbsp;&nbsp;Ali mora da postoji neki način da se izvuče odatle. Nije smeo dozvoliti da im naum uspe. Prvo, biće mu potrebno svetlo, neki pravi izvor svetlosti, a ne samo nepokretni i nedovoljan sjaj vizifona. To, naravno, nije predstavljalo problem. U ormanu za odeću imao je samonapajajuću bateriju.
<BR>&nbsp;&nbsp;&nbsp;&nbsp;&nbsp;Dok je baratao oko kontrola na ormanu, na trenutak se zapita nisu li i njih zabravili. Ali ona se na uobičajen način otvoriše i skliznuše u prorez u zidu. Bajron sam sebi klimnu: to je već imalo smisla. Nije postojao nijedan razuman razlog zbog koga bi zabravili orman, a ionako na raspolaganju nisu imali toliko vremena.
<BR>&nbsp;&nbsp;&nbsp;&nbsp;&nbsp;A onda je, u jednom jedinom užasnom trenutku, cela njegova teorija pala u vodu, dok se sa baterijom u šaci okretao od ormana. Ukočio se, stomak mu se stao raspinjati od napetosti, i on, zadržavši dah, poče da osluškuje.
<BR>&nbsp;&nbsp;&nbsp;&nbsp;&nbsp;Po prvi put od kada se probudio čuo je tihi mrmor spavaće sobe. Čuo je tihi, kikotavi razgovor koji je ona vodila sama sa sobom, i istog časa je prepoznao prirodu tog zvuka.
<BR>&nbsp;&nbsp;&nbsp;&nbsp;&nbsp;Nemoguće je bilo ne prepoznati ga. Taj zvuk je predstavljao 'Zemljino samrtnično čangrljanje'. Bio je to zvuk koji je izmišljen pre hiljadu godina.
<BR>&nbsp;&nbsp;&nbsp;&nbsp;&nbsp;Tačnije rečeno, taj zvuk je poticao od merača zračenja, koji je reagovao na čestice pod nabojem i guste gama-talase koji bi doprli do njega; bilo je to blago, elektronsko talasanje koje se pretapalo u tihi šapat. Bio je to zvuk merača, koji je merio jednu stvar za koju je bio predviđen... smrt!
<BR>&nbsp;&nbsp;&nbsp;&nbsp;&nbsp;Jedva čujno, na prstima, Bajron se povuče i sa udaljenosti od šest stopa uputi beli snop u otvore ormana. Merač se nalazio tamo, u jednom udaljenom uglu, ali to što ga je sada video ništa mu nije govorilo.
<BR>&nbsp;&nbsp;&nbsp;&nbsp;&nbsp;Nalazio se tamo još od njegovog dolaska. Većina novajlija sa Spoljašnjih svetova kupovala je merač tokom prve nedelje provedene na Zemlji. U početku svi su svesni Zemljine radioaktivnosti i osećaju potrebu da se nekako zaštite. Obično ih preprodaju narednoj generaciji, ali Bajron je svoj zadržao. Sada je bio zahvalan samom sebi što je tako postupio.
<BR>&nbsp;&nbsp;&nbsp;&nbsp;&nbsp;On se okrenu ka stolu na kome je držao ručni sat dok je spavao. Bio je tamo. Šaka mu se malo tresla dok ga je prinosio snopu baterije. Kaiš sata bio je od upletene, elastične plastike koja je bila gotovo sasvim bela. I sada je bila bela. Bajron ga odmače od sebe i pokuša da ga okrene pod drugačijim uglom. Plastika je i dalje bila bela.
<BR>&nbsp;&nbsp;&nbsp;&nbsp;&nbsp;Taj kaiš je bio još jedna od stvari koje su kupovale novajlije. Ako bi se zračenje osetnije pojačalo on bi poplavio - a plava boja je na Zemlji bila boja smrti. Bilo je veoma lako po danu zalutati na ozračeno tle, naročito ako bi se čovek izgubio ili bio nepažljiv. Vlada je ogradila onoliko staza koliko je bila u stanju i, razume se, niko se nikada nije ni približio ogromnim oblastima smrti koje su počinjale da se protežu već na nekoliko milja od grada. Ali taj kaiš je predstavljao još jednu vrstu obezbeđenja.
<BR>&nbsp;&nbsp;&nbsp;&nbsp;&nbsp;Ako bi ikad, makar i najmanje poplavio, trebalo se smesta javiti u bolnicu na lečenje. Oko toga nije bilo zbora. Smesa od koje je bio napravljen bila je upravo u onoj meri osetljiva na zračenje u kojoj je to bila i osoba kojoj je pripadao, tako da se ozbiljnost eventualnog ozračenja mogla utvrditi u veoma kratkom roku pomoću odgovarajućih fotoelektričnih uređaja koji su se upotrebljavali za merenje jačine plavetnila.
<BR>&nbsp;&nbsp;&nbsp;&nbsp;&nbsp;Sjajna, kraljevska plava boja značila je kraj. Baš kao što se ta boja nikada više ne bi izgubila, tako se ne bi povratio ni čovek. Nije bilo leka, mogućnosti izlečenja, nade. Preostalo bi vam jedino da čekate, od jednog dana do jedne nedelje, bilo gde, i sve što bi u bolnici mogli da učine za vas bilo je da izvrše sve pripreme za kremaciju.
<BR>&nbsp;&nbsp;&nbsp;&nbsp;&nbsp;Bio je još beo, tako da se Bajronove uzrujane misli malo primiriše.
<BR>&nbsp;&nbsp;&nbsp;&nbsp;&nbsp;Znači da zračenje nije bilo jako. Nije li to samo još jedna vid šale? Bajron porazmisli malo i o tome, i dođe do zaključka da je to bilo nemoguće. Niko ne bi nikom drugom priredio ništa slično. Bar ne na Zemlji, gde je ilegalno baratanje radioaktivnim materijama predstavljalo najveću uvredu. Ovde na Zemlji radioaktivnost su shvatali krajnje ozbiljno. Morali su. Znači, niko ne bi ništa slično uradio, osim ukoliko, ipak, za to ne bi imao moćan razlog.
<BR>&nbsp;&nbsp;&nbsp;&nbsp;&nbsp;Pažljivo i jasno on razloži tu misao i suoči se s njom. Moćan razlog bi, na primer, predstavljala želja da se neko ubije. Ali zašto? S kakvim motivom? Tokom svog dvadesettrogodišnjeg života nije stekao nijednog ozbiljnog neprijatelja. Bar ne u toj meri ozbiljnog. Ne toliko ozbiljnog da bi ovaj želeo da ga ubije.
<BR>&nbsp;&nbsp;&nbsp;&nbsp;&nbsp;On pređe šakom preko kratko podšišane kose. Ludo je bilo razmišljati na ovaj način, ali to, ipak, nikako nije mogao izbeći. Oprezno je ponovo prišao ormanu. Mora da se u njemu nalazilo nešto što je zračilo; nešto čega tamo nije bilo pre četiri časa. Primetio ju je gotovo istog časa!
<BR>&nbsp;&nbsp;&nbsp;&nbsp;&nbsp;Bila je to jedna mala kutija, šest sa šest inča. Bajron je gotovo namah prepoznade i donja usna mu neprimetno zadrhta. Nikada ranije nije nijednu video, ali je čuo za njih. On podiže merač i odnese ga u spavaću sobu. Tiho mrmorenje postade još slabije, gotovo se sasvim prekinuvši. Počelo je, međutim ponovo, čim je tanak deo od liskuna, kroz koji je zračenje prodiralo, usmerio prema kutiji. Nije bilo sumnje. U pitanju je bila radijacijska bomba.
<BR>&nbsp;&nbsp;&nbsp;&nbsp;&nbsp;Sadašnje zračenje nije bilo samo po sebi smrtonosno; predstavljalo je samo detonator. Negde u unutrašnjosti kutije bio je uglavljen sićušni atomski reaktor. Kratkoročni veštački izotopi su ga lagano zagrevali, natapajući ga odgovarajućim česticama. Rekator će početi da deluje kada bude pređen prag gustine glave i čestica. Obično ne bi dolazilo do eksplozije, mada bi toplota dobijena reakcijom bila dovoljna da istopi metalnu kutiju, već bi došlo do smrtonosnog zračenja koje bi ubilo sve živo u prečniku od šest stopa do šest milja, u zavisnosti od veličine bombe.
<BR>&nbsp;&nbsp;&nbsp;&nbsp;&nbsp;Nije postojao način da odredi kada će taj prag biti dostignut. Možda neće još satima, a možda već u narednom trenutku. Bajron ostade bespomoćno da stoji, mlitavo držeći u šaci baterijsku lampu. Pre pola časa probudio ga je vizifon i on je bio potpuno spokojan. A sada je znao da će umreti.
<BR>&nbsp;&nbsp;&nbsp;&nbsp;&nbsp;Bajron, međutim, nije želeo da umre, ali je bio bespomoćan i nije imao gde da se sakrije.
<BR>&nbsp;&nbsp;&nbsp;&nbsp;&nbsp;Dobro je znao gde se soba nalazi. Na kraju hodnika, tako da je pored njegove bila samo još jedna soba, i razume se, jedna iznad njega i jedna ispod. Soba iznad mu nije mogla biti od koristi. Soba koja je bila na istom spratu kupatilom se nadovezivala na njegovo kupatilo. Sumnjao je da bi ga tamo iko čuo.
<BR>&nbsp;&nbsp;&nbsp;&nbsp;&nbsp;Tako mu je preostala samo ona ispod njega.
<BR>&nbsp;&nbsp;&nbsp;&nbsp;&nbsp;U sobi je imao nekoliko stolica na sklapanje, višak sedišta predviđenih za društvo. On uze jednu. Kada je njome udario o pod, začu se jednoličan zvuk. Okrenuo ju je potom postrance, tako da je ovog puta zvuk bio jači i glasniji.
<BR>&nbsp;&nbsp;&nbsp;&nbsp;&nbsp;Posle svakog udarca napravio bi pauzu; za to vreme se pitao može li probuditi spavača ispod sebe i dovoljno ga naljutiti da prijavi kako ga neko uznemirava.
<BR>&nbsp;&nbsp;&nbsp;&nbsp;&nbsp;Iznenada začu neku slabu buku i zastade, sa rasmrskanom stolicom iznad glave. Buka se ponovi u obliku slabog povika. Dopirala je iz pravca vrata.
<BR>&nbsp;&nbsp;&nbsp;&nbsp;&nbsp;On ispusti stolicu i zaurla u znak odgovora. Zatim priljubi uvo uz spoj između vrata i zida, ali ona su bila tako dobro uglavljena da je zvuk bio krajnje nejasan.
<BR>&nbsp;&nbsp;&nbsp;&nbsp;&nbsp;Ipak je uspeo da razabere kako ga neko doziva po imenu.
<BR>&nbsp;&nbsp;&nbsp;&nbsp;&nbsp;"Fafile! Fafile!" To se ponovilo nekoliko puta, a onda začu još nešto što je ličilo na: 'Jesi li unutra?' ili možda: 'Jesi li dobro?'
<BR>&nbsp;&nbsp;&nbsp;&nbsp;&nbsp;On zagrme u znak odgovora. "Otvorite vrata!" Izgovorio je to vičući tri ili četiri puta. Grozničavo se znojio od nestrpljenja. Bomba je možda već bila vrlo blizu tačke delovanja.
<BR>&nbsp;&nbsp;&nbsp;&nbsp;&nbsp;Pomislio je da su ga čuli, budući da je do njega dopro prigušen povik: "Pazi!... blaster!" Shvatio je na šta misle i žurno se udaljio od vrata.
<BR>&nbsp;&nbsp;&nbsp;&nbsp;&nbsp;Usledilo je nekoliko oštrih, razornih zvukova, tako da je gotovo mogao da oseti kako vazduh u sobi podrhtava. Zatim se začula lomljava i vrata poleteše unutra. Iz hodnika dopre svetlost.
<BR>&nbsp;&nbsp;&nbsp;&nbsp;&nbsp;Bajron izlete, raširenih ruku. "Ne ulazite", povika on. "Za ljubav Zemlje, ne ulazite. Tamo unutra se nalazi radijacijska bomba!"
<BR>&nbsp;&nbsp;&nbsp;&nbsp;&nbsp;Našao se licem u lice sa dvoje ljudi. Jedan je bio Džonti. Drugi je bio Esbak, glavni nadzornik. Bio je samo delimično obučen.
<BR>&nbsp;&nbsp;&nbsp;&nbsp;&nbsp;"Radijacijska bomba?" promuca on.
<BR>&nbsp;&nbsp;&nbsp;&nbsp;&nbsp;Ali Džonti odmah upita: "Kolika?" Još je u ruci držao blaster i samo je on narušavao njegov kicoški izgled, čak i u ovo doba noći.
<BR>&nbsp;&nbsp;&nbsp;&nbsp;&nbsp;Bajron uspe samo šakama da odredi veličinu.
<BR>&nbsp;&nbsp;&nbsp;&nbsp;&nbsp;"U redu", prihvati Džonti. Činilo se da ga čitava stvar nije mnogo uzbudila. Okrenuvši se prema glavnom nadzorniku on mu dobaci: "Biće najbolje da ispraznite sobe u ovom delu zgrade, i ako imate putokaze bilo gde na univerzitetu, naredite da ih donesu ovamo kako bismo obeležili hodnik. Ne bih nikoga do jutra puštao unutra."
<BR>&nbsp;&nbsp;&nbsp;&nbsp;&nbsp;Zatim se okrenu ka Bajronu. "Verovatno joj je prečnik delovanja dvanaest do osamnaest stopa. Kako je dospela tamo?"
<BR>&nbsp;&nbsp;&nbsp;&nbsp;&nbsp;"Ne znam", odvrati Bajron. On obrisa čelo nadlanicom. "Ako nemaš ništa protiv, negde bih seo." Zatim baci pogled na zglavak, i tek onda shvati da mu je ručni sat ostao u sobi. Jedva je odoleo divljem porivu da se vrati po njega.
<BR>&nbsp;&nbsp;&nbsp;&nbsp;&nbsp;Oko njih je u međuvremeno počelo da vrvi. Studente su izbacivali iz njihovih soba.
<BR>&nbsp;&nbsp;&nbsp;&nbsp;&nbsp;"Pođi sa mnom", ponovo mu se obrati Džonti. "I meni se čini da bi bilo najbolje da negde sedneš."
<BR>&nbsp;&nbsp;&nbsp;&nbsp;&nbsp;"Šta te je navelo da dođeš do mene?" upita Bajron. "Nemoj, molim te, pomisliti da ti nisam zahvalan!"
<BR>&nbsp;&nbsp;&nbsp;&nbsp;&nbsp;"Nazvao sam te. Nisi mi se javio, a morao sam da porazgovaram s tobom."
<BR>&nbsp;&nbsp;&nbsp;&nbsp;&nbsp;"Porazgovaraš?" Pazio je kako se izražava, pokušavajući da vlada svojim neravnomernim disanjem. "O čemu?"
<BR>&nbsp;&nbsp;&nbsp;&nbsp;&nbsp;"Da te upozorim da ti je život u opasnosti."
<BR>&nbsp;&nbsp;&nbsp;&nbsp;&nbsp;Bajron se oporo nasmeja. "Saznao sam, u međuvremenu."
<BR>&nbsp;&nbsp;&nbsp;&nbsp;&nbsp;"To je bio tek prvi pokušaj. Pokušaće ponovo."
<BR>&nbsp;&nbsp;&nbsp;&nbsp;&nbsp;"Ko to?"
<BR>&nbsp;&nbsp;&nbsp;&nbsp;&nbsp;"Nećemo ovde o tome", Džonti jednostavno izbeže odgovor. "Moramo ostati nasamo. Obeležen si, a ja sam već ugrozio i svoj život."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
