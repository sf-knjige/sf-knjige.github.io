<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ATRAKCIJA
<P>&nbsp;&nbsp;&nbsp;&nbsp;&nbsp;Malo je nedostajalo pa da se udavim u oduševljenju koje sam sa njom doživljavao, jer iako Sajriaku nisam voleo na onaj način kao nekada Teklu, niti kao što sam još i tada voleo Dorkas, iako nije bila lepa kao Jolenta nekada, osećao sam prema njoj nežnost proisteklu samo jednim delom iz onog nemirnog vina, a osim toga, Sajriaka je bila tačno onakva žena o kakvoj sam sanjao kao dronjavi dečkić u Matahinskoj kuli, pre nego što sam ugledao Teino srcoliko lice pokraj otkopanog groba; uz to, znala je o ljubavnoj umetnosti daleko više nego ijedna od one tri.
<BR>&nbsp;&nbsp;&nbsp;&nbsp;&nbsp;Kad smo ustali, otišli smo do jednog srebrnog bazenčića koji se prelivao vodom, da se operemo. Tamo su se nalazile dve žene, koje su maločas bije jedna drugoj ljubavnice, kao nas dvoje, i one počeše da zure u nas i da se smeju; ali kad videše da ih neću poštedeti zato što su žene, pobegoše vriskajući.
<BR>&nbsp;&nbsp;&nbsp;&nbsp;&nbsp;Tada smo prali jedno drugo. Znam da je Sajriaka mislila da ću je tada ostaviti, baš kao što sam i ja verovao da će ostaviti ona mene; ali nismo se razdvojili (mada je, možda, bilo bolje da jesmo), nego smo otišli u tihi mali vrt, pun noći, i zaustavili se pored jednog usamljenog vodoskoka.
<BR>&nbsp;&nbsp;&nbsp;&nbsp;&nbsp;Držali smo se za ruke kao mala deca. "Jesi li ikada posetio Kuću Apsoluta?" upita ona. Gledala je naše odraze u vodi natopljenoj mesečinom i govorila tako tiho da sam je jedva čuo.
<BR>&nbsp;&nbsp;&nbsp;&nbsp;&nbsp;Rekoh joj da sam tamo bio, a na te reči njena se šaka steže jače na mojim šakama.
<BR>&nbsp;&nbsp;&nbsp;&nbsp;&nbsp;"A jesi li tamo posetio Vodoskok orhideja?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Bila sam i ja u Kući Apsoluta, ali Vodoskok orhideja nisam nikad videla. Priča se da, kada autarh ima družbenicu - naš je nema - ona sedi sa svojim dvorkinjama tamo, na najlepšem mestu na svetu. Čak i sada, samo najlepše žene dobijaju pravo da tamo šetaju. Kad smo bili tamo, odseli smo, moj lord i ja, u jednoj malenoj sobi koja je odgovarala našem armigerskom statusu. Jedne večeri, kad je moj gospodar bio otišao, a ja nisam znala kuda, izišla sam u hodnik, i dok sam tako stajala gledajući na jednu i na drugu stranu, naišao je neki visoki dvorski službenik. Nisam znala ni njegovo ime, ni šta je po dužnosti, ali sam ga zaustavila i pitala da li bih smela otići do vodoskoka, to jest do kladenca, orhideja."
<BR>&nbsp;&nbsp;&nbsp;&nbsp;&nbsp;Zaćutala je. Prođoše tri ili četiri daha vremena bez ikakvog zvuka osim muzike iz arhonovih paviljona i zvonkog žubora vodoskoka.
<BR>&nbsp;&nbsp;&nbsp;&nbsp;&nbsp;"A on je stao i pogledao me, i to, čini se, sa izvesnim iznenađenjem. Ne možeš znati kako je to biti mala armigeta sa severa, u haljini koju su sašile tvoje sopstvene sluškinje, i sa provincijalnim nakitom, i doživeti da te pogleda neko ko je čitav život proveo među uzvišenima Kuće Apsoluta. On se onda nasmešio."
<BR>&nbsp;&nbsp;&nbsp;&nbsp;&nbsp;Sada je jako stegla moju šaku.
<BR>&nbsp;&nbsp;&nbsp;&nbsp;&nbsp;"I kazao mi: niz taj i taj hodnik, skrenuti kod takve statue, uz jedno stepenište, pa stazom od slonovače. O, Severijane, ljubavniče moj!"
<BR>&nbsp;&nbsp;&nbsp;&nbsp;&nbsp;Lice joj je zračilo sjajem kao mesec sam. Znao sam da je taj trenutak, koji je upravo opisala, bio kruna njenog života i da je njoj sad ljubav koju joj dadoh dragocena jednim delom, možda i velikim delom, zbog toga što sam doprineo da se ona priseti tog trenutka kad je njenu lepotu ocenjivao neko ko je, po njenom osećanju, bio i dostojan da izrekne takav sud, i kad je za njenu lepotu zaključeno da nije nedovoljna. Razum mi je govorio da bi trebalo zbog ovoga da budem uvređen, ali ja u sebi nisam nalazio takvu reakciju.
<BR>&nbsp;&nbsp;&nbsp;&nbsp;&nbsp;"On je otišao, a ja sam krenula po njegovim uputstvima - desetak koraka, dvadesetak. Onda sam srela svog lorda i on mi je naredio da se vratim u našu sobicu."
<BR>&nbsp;&nbsp;&nbsp;&nbsp;&nbsp;"Shvatam", rekoh i pomerih mač na leđima.
<BR>&nbsp;&nbsp;&nbsp;&nbsp;&nbsp;"Mislim da uviđaš. Da li je, onda, pogrešan moj postupak kad ga izneveravam ovako? Šta ti misliš?"
<BR>&nbsp;&nbsp;&nbsp;&nbsp;&nbsp;"Nisam sudija."
<BR>&nbsp;&nbsp;&nbsp;&nbsp;&nbsp;"Svako mi sudi... svi moji prijatelji... svi moji ljubavnici, od kojih ti nisi ni prvi ni poslednji; čak i one dve ženske u kaldarijumu maločas."
<BR>&nbsp;&nbsp;&nbsp;&nbsp;&nbsp;"Nas od detinjstva obučavaju ne da sudimo, nego da samo izvršavamo presude koje nam dostave sudovi Komonvelta. Neću izricati sud ni o tebi, ni o njemu."
<BR>&nbsp;&nbsp;&nbsp;&nbsp;&nbsp;"Ja izričem sudove", reče ona i okrete lice ka blistavoj, tvrdoj svetlosti zvezda. Prvi put od kada sam je ugledao preko gužve u balskoj dvorani, razumeo sam kako je bilo moguće da ozbiljno pomislim da je kaluđerica tog reda u čijoj se odori nalazila. "Ili, bar, govorim sebi da donosim sudove. I presuđujem da sam kriva, ali ne mogu se zaustaviti. Mislim da privlačim k sebi ljude kao što si ti. Jesi li ti bio privučen? Znam da je tamo bilo žena lepših od mene."
<BR>&nbsp;&nbsp;&nbsp;&nbsp;&nbsp;"Pa, nisam siguran", rekoh. "Dok smo putovali ovamo, ka Traksu..."
<BR>&nbsp;&nbsp;&nbsp;&nbsp;&nbsp;"Imaš i ti priču, zar ne? Ispričaj mi, Severijane. Ja sam tebi već ispričala jedinu, ili maltene jedinu, zanimljivu stvar koja mi se ikad desila."
<BR>&nbsp;&nbsp;&nbsp;&nbsp;&nbsp;"Dok smo bili na putu ovamo, mi - objasniću neki drugi put s kim sam to bio - dospeli smo u društvo jedne veštice, njene famule i jednog njenog klijenta, koji je došao na određeno mesto da ponovo udahne dušu telu jednog davno mrtvog čoveka."
<BR>&nbsp;&nbsp;&nbsp;&nbsp;&nbsp;"Zaista?" Sajriakine oči su se iskrile. "Predivno! Čula sam za takve stvari, ali ih nikad nisam videla. Pričaj mi o tome, ali se postaraj da pričaš samo istinu."
<BR>&nbsp;&nbsp;&nbsp;&nbsp;&nbsp;"Nema, zaista, mnogo da se kaže. Naš put vodio je kroz jedan napušten grad i kad smo videli njihovu vatru, otišli smo do nje jer smo sa sobom imali nekog bolesnog. Kad je veštica vratila u život tog čoveka radi čijeg oživljavanja je i došla, ja sam u prvi mah pomislio da ona oživljava ceo grad. Tek nekoliko dana kanije sam shvatio..."
<BR>&nbsp;&nbsp;&nbsp;&nbsp;&nbsp;Onda uvideh da ne mogu da kažem to što sam razumeo, jer se to zapravo nalazi na nekom nivou značenja iznad jezika, nivou za koji rado verujem da jedva i postoji, iako bismo se do njega često peli i nesvesno, samo da nema stalne disciplinovanosti koju, zato što smo tako naučeni, namećemo svome ramišljanju.
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Nisam stvarno razumeo, dakako. Još razmišljam o tome i još ne razumem. Ali znam da je ona nekako vraćala u život njega, a on je vraćao u život kameni grad, donosio ga je sa sobom, kao svoju pozadinu. Povremeno sam pomišljao da taj grad možda i nije nikad imao stvarnost izvan njega, tako da smo mi, jašući po njegovim pločnicima i ruševinama njegovih zidova, jahali zapravo među kostima tog čoveka."
<BR>&nbsp;&nbsp;&nbsp;&nbsp;&nbsp;"A da li je on došao?" upita ona. "Reci mi!"
<BR>&nbsp;&nbsp;&nbsp;&nbsp;&nbsp;"Jeste, vratio se. A onda je taj klijent umro, a umrla je i ona bolesnica koja je bila sa nama. A Apu-Punčau - tako se zvao onaj mrtvi čovek - opet je nestao. Veštice su, rekao bih, pobegle, mada je moguće i da su odletele. Ali hteo sam da kažem da smo sledećeg dana nastavili pešice i proveli sledeću noć u kolibi jedne siromašne porodice. Te noći, dok je žena koja je bila sa mnom spavala, razgovarao sam sa domaćinom; činilo se da on zna mnogo o tom kamenom gradu, mada nije znao njegovo prvobitno ime. A govorio sam i sa njegovom majkom, za koju verujem da je znala i više nego on, mada nije htela tako mnogo da mi kaže."
<BR>&nbsp;&nbsp;&nbsp;&nbsp;&nbsp;Oklevao sam; nije mi bilo lako da pričam stvari te vrste ovoj ženi. "Prvo sam pretpostavio da su preci to dvoje bili, možda, poreklom iz tog grada, ali oni su onda izjavili da je grad uništen znatno pre dolaska njihove rase. Ipak, oboje su znali mnogo folklornih predanja o toj varoši zato što je taj čovek još od detinjstva tragao za blagom po njoj, mada, po njegovim rečima, nikada nije našao ništa osim odvaljenog kamenja, polomljene grnčarije i tragova drugih tragača koji su tamo bili pre njega. 'U davna vremena', rekla mi je njegova majka, 'verovalo se da zakopano zlato možeš izvući na taj način što zakopaš nekoliko svojih zlatnika u zemlju, uz ovakvu ili onakvu zvrčku. Mnogi su to probali, pa su neki zaboravili mesto, ili su kasnije bili u nemogućnosti da te svoje novčiće iskopaju. To moj sin nalazi. To je hleb koji jedemo."
<BR>&nbsp;&nbsp;&nbsp;&nbsp;&nbsp;Prisetih se kakva je bila te noći, pogrbljena, stara, kako je grejala šake uz vatricu od zapaljenog busenja. Možda je ličila na jednu od Teklinih starih dadilja, jer nešto u vezi sa tom staricom dovuklo je Teklu bliže površini mog uma, bliže nego što je bila ijednom još od vremena Jonasovog i mog zatočeništva u Kući Apsoluta, tako da sam jednom, ili dvaput, primećujući sopstvene šake, bio iznenađen što su mi prsti toliko debeli i što su smeđe boje i što na njima nema nijednog prstena.
<BR>&nbsp;&nbsp;&nbsp;&nbsp;&nbsp;"Nastavi, Severijane", reče Sajriaka opet.
<BR>&nbsp;&nbsp;&nbsp;&nbsp;&nbsp;"Tada mi je ta baba rekla da u tom kamenom gradu zaista postoji nešto što privlači sebi slična bića. 'Čuo si priče o nekromanserima', rekla je, 'koji traže i hvataju duhove mrtvih. A znaš li da postoje i vivimanseri među mrtvima koji prizivaju sebi one koji su u stanju da njih vrate u život? U tom kamenom gradu postoji jedan takav i on jednom ili dvaput u svakom sarosu prizove nekog ko onda večera sa nama.' Posle toga je rekla svom sinu: 'Sećaš se onog ćutljivog čoveka koji je spavao pored svog štapa? Bio si samo dete, ali mislim da ćeš ga se setiti. Bio je poslednji, do večeras.' Tad mi je bilo jasno da je i mene privukao vivimanser Apu-Punčau, mada ništa nisam tada osetio."
<BR>&nbsp;&nbsp;&nbsp;&nbsp;&nbsp;Sajriaka me pogleda iskosa. "Da li to znači da sam ja mrtva? Da li mi to govoriš? Kazao si mi da postoji veštica nekromanser i da si ti tek tako nabasao na njeno ognjište. Međutim, ja bih rekla da nije bila veštica, nego veštac, naime, ti lično, a ta bolesna osoba je nesumnjivo bila tvoja klijentkinja, dok ti je ta druga žena bila sluškinja."
<BR>&nbsp;&nbsp;&nbsp;&nbsp;&nbsp;"To je zato što sam propustio da ti ispričam mnoge važne delove priče", rekoh. Malo je nedostajalo pa da se nasmejem na pomisao da bih ja mogao biti veštac; ali mi Kandža poče pritiskati grudnu kost, govoreći mi da sam, kroz njenu ukradenu moć, postao zaista veštac u svakom pogledu, osim u tome što još nisam uvideo da sam veštac; potom sam shvatio, na isti onaj način na koji sam "shvatio" ranije - da je Apu-Punčau, doduše, dovukao Kandžu sebi u dohvat, ali da je nije mogao (ili nije hteo?) oduzeti od mene. "A što je najvažnije", nastavio sam, "kad je taj revenant, povratnik iz mrtvih, nestao, u blatu je ostala jedna skerletna odežda Pelerinki, slična onoj koju sada ti nosiš. Imam je u jahačkoj torbici. Da li se Pelerinke bave, pomalo, i nekromansijom?"
<BR>&nbsp;&nbsp;&nbsp;&nbsp;&nbsp;Odgovor na ovo pitanje nikada nije stigao do mene, jer tek što sam to izgovorio, visoka arhonova prilika pojavi se na uzanoj stazi koja je vodila do vodoskoka. Bio je pod maskom i kostimiran kao psoglava avet - smrtovesnik, bargest, pa ga ja ne bih ni poznao da sam ga video u dobroj svetlosti; ali upravo mrak u vrtu poništio je delotvornost njegovog kostima tako potpuno, da ni ljudske ruke ne bi mogle potpunije: čim sam ocenio njegovu visinu i njegov način hoda, bio sam siguran da je on.
<BR>&nbsp;&nbsp;&nbsp;&nbsp;&nbsp;"A-ha", reče on. "Našao si je. Trebalo je da to predvidim."
<BR>&nbsp;&nbsp;&nbsp;&nbsp;&nbsp;"Mislio sam da je ona", rekoh mu, "ali nisam bio siguran."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
