<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. MAČ LIKTORA
<P>&nbsp;&nbsp;&nbsp;&nbsp;&nbsp;"Odlazimo", reče mi Kesdou. "Ali pre nego što krenemo, spremiću doručak za nas. Ti, ako nećeš, ne moraš da jedeš sa nama."
<BR>&nbsp;&nbsp;&nbsp;&nbsp;&nbsp;Klimnuo sam glavom i ostao napolju, čekajući, sve dok nije donela drvenu činiju obične ovsene kaše i drvenu kašiku; to sam odneo do potaka i tamo jeo. Oko potoka je bio zaklon, obilje trske; ja iz zaklona nisam izišao. To, valjda, znači da sam pogazio zakletvu koju sam alzabou dao; ali čekao sam tamo i osmatrao kuću.
<BR>&nbsp;&nbsp;&nbsp;&nbsp;&nbsp;Posle nekog vremena iziđoše Kesdou, njen otac i mali Severijan. Ona je nosila jedan zavežljaj i štap svog muža, a dečko i deda su nosili svako po jednu malu vreću. Pas koji se, mora biti, zavukao ispod patosa kad je alzabo došao (ne mogu reći da mu to zameram, ali Triskele to ne bi uradio) sad poče veselo skakutati iza njihovih peta. Video sam da se Kesdou osvrće, tražeći me pogledom. Kad me nije uspela naći, ostavila je jedan zavežljaj na prag.
<BR>&nbsp;&nbsp;&nbsp;&nbsp;&nbsp;Gledao sam ih kako odmiču ivicom svoje male njive, koja je bila samo oko mesec dana pre toga zaorana i zasejana, a kojoj je sada predstojalo da je požanju ptice. Ni Kesdou ni njen otac se nisu osvrtali; ali je dečko, Severijan, pre nego što je prešao preko prvog grebena, zastao i okrenuo se da još jedanput vidi jedini dom koji je ikada znao. Kameni zidovi te kuće stajali su i dalje postojano kao i pre, a iz dimnjaka se još izvijao dim od vatre na kojoj su bili spremili doručak. Mora biti da ga je majka tada pozvala, jer on pohita za njom i na taj način iščeze sa vidika.
<BR>&nbsp;&nbsp;&nbsp;&nbsp;&nbsp;Tada sam izišao iz travuljina i trstika i otišao do vrata. U zavežljaju na pragu bila su dva ćebeta od mekog guanakoa i izvesna količina sušenog mesa umotana i čistu asuru. Meso sam stavio u svoju jahačku torbicu na opasaču, a ćebad sam presavio na drugi način, da bih mogao da ih nosim preko ramena.
<BR>&nbsp;&nbsp;&nbsp;&nbsp;&nbsp;Posle kiše vazduh je ostao svež i čist; prijalo mi je saznanje da ću uskoro ostaviti iza sebe tu kamenu kućicu i njene mirise dima i hrane. Razgledao sam i unutrašnjost, video crnu mrlju koja je ostala od alzabove krvi i polomljenu stolicu. Kesdou je vratila sto na mesto gde se ranije nalazio; Kandža, koja je tu tako slabo sijala, nije nikakav trag ostavila na njegovoj površini. Nije ostalo ništa što bi izgledalo vredno odnošenja; izišao sam i zatvorio vrata.
<BR>&nbsp;&nbsp;&nbsp;&nbsp;&nbsp;Onda sam se zaputio za Kesdou i njenom grupom. Nisam joj oprostio što mi nije dala svetlost kad sam se borio sa alzabom - mogla je to lako učiniti da je samo spustila svetiljku sa tavana. S druge strane, nisam je mogao ni mnogo okrivljavati što je stala na Agijinu stranu, jer Agija je bila žena, usamljena, među zurećim licima i ledenim krunama planina; a što se tiče dečaka i dede, ni za jednog ni za drugog se ne bi moglo reći da su u toj stvari mnogo krivi. Obojica su, međutim, bila izložena opasnosti bar u jednakoj meri kao Kesdou.
<BR>&nbsp;&nbsp;&nbsp;&nbsp;&nbsp;Staza je bila toliko meka da sam mogao pratiti njihove tragove u najbukvalnijem smislu reči, jer sam lepo video otiske Kesdoinih malih stopala, dečakovih još manjih koja su činila po dva koraka na svaki njen jedan i starčevih stopala kod kojih su prsti bili okrenuti spolja. Hodao sam polako da ih ne sustignem; znao sam da se sa svakim korakom koji prevaljujem povećava i opasnost po mene, ali sam se usuđivao nadati se da će arhonove patrole saslušavati prvo njih, te time upozoriti mene. Kesdou me nije mogla izdati, jer sve što bi dimarsima rekla iskreno, njih bi samo zavodilo na pogrešni put; a ako bi alzabo napao, ja bih ga (nadao sam se) pre toga čuo ili namirisao - a nisam se ni zakleo, uostalom, da njegov plen neću braniti, nego samo da neću alzaboa loviti i da neću ostati u kući.
<BR>&nbsp;&nbsp;&nbsp;&nbsp;&nbsp;Taj puteljak je svakako bio samo lovačka stazica koju je Bekan malo proširio; uskoro je iščezao. Pejzaž je ovde bio manje okrutan nego iznad linije šuma. Južni nagibi često su bili obrasli mahovinom i sitnom paprati, a iz litica su rasli četinari. Padajuća voda retko kad je izlazila iz domašaja sluha. U meni se Tekla priseti da je na jednom mestu veoma sličnom ovome nekad dolazila da slika, u pratnji svoga nastavnika i dvojice zlovoljnih telohranitelja. Poče me obuzimati osećanje da ću uskoro nabasati na štafelaj, paletu i jedan neuredni sandučić sa četkama, stvari ostavljene pokraj neke kaskade kad se sunce više nije zadržavalo u vodenom prahu.
<BR>&nbsp;&nbsp;&nbsp;&nbsp;&nbsp;Dabome da nisam ni na šta slično naišao; sledećih nekoliko smena vremena nije bilo baš nikakvih znakova ljudskog prisustva. Sa otiscima stopala Kesdoine grupe mešali su se tragovi jelena, a u dva maha i otisci šapa jedne od onih mrkih mačaka koje se tim jelenima hrane. Ovi životinjski tragovi načinjeni su, svakako, u zoru, posle prestanka kiše.
<BR>&nbsp;&nbsp;&nbsp;&nbsp;&nbsp;A onda sam ugledao liniju otisaka ostavljenih nekim bosim stopalom krupnijim od starčevog. Svaki od tih otisaka bio je, uistinu, krupan koliko i moj otisak zajedno sa čizmom, a korak možda i duži od mog. Ovi tragovi su se pružali pod pravim uglom u odnosu na pravac kretanja grupe koju sam sledio, ali jedan otisak pao je preko jednog dečakovog, što je pokazivalo da je ovaj pridošlica prošao između nas.
<BR>&nbsp;&nbsp;&nbsp;&nbsp;&nbsp;Pohitao sam napred.
<BR>&nbsp;&nbsp;&nbsp;&nbsp;&nbsp;Pretpostavio sam da su to otisci stopala nekog autohtona, mada sam se još tad zapitao otkud tako dugački koraci - ti planinski divljaci su, obično, prilično malog rasta. Ako bi to stvarno bio autohton, onda ne bi bilo mnogo verovatno da će naneti Kesdoi i ostalima neko stvarno zlo, mada bi joj mogao uzeti predmete koje je nosila. Koliko je meni tada bilo poznato, auhtohtoni su bili domišljati lovci, ali ne skloni ratovanju.
<BR>&nbsp;&nbsp;&nbsp;&nbsp;&nbsp;Nastavili su se otisci bosih stopala. Bar još dve ili tri jedinke su se pridružile onoj prvoj.
<BR>&nbsp;&nbsp;&nbsp;&nbsp;&nbsp;Dezerteri iz vojske - to bi bilo nešto drugo; približno četvrtina naših zatvorenika u Vinkuli bili su takvi ljudi i njihove žene, a mnogi od njih počinili su najgrozomornije zločine. Dezerteri bi bili i dobro naoružani, ali očekivao bih i da su dobro obuveni, a ni u kom slučaju bosi.
<BR>&nbsp;&nbsp;&nbsp;&nbsp;&nbsp;Jedna strma uzbrdica dizala se ispred mene. Video sam brazde koje je u zemlji napravio Kesdoin štap i grane odlomljene na mestima gde su se ona i deda hvatali za njih radi lakšeg penjanja - mada je postojala mogućnost, i te kako, da su i njihovi gonioci polomili izvestan broj grana. Pomislio sam da stari mora do sada već biti iscrpljen i da je iznenađujuće to što njegova kćerka još uspeva da ga podstiče na dalji hod; možda je on već bio svestan, ili su svo troje bili svesni, da ih neko goni. Bližeći se vrhu uzvišice, čuo sam lavež psa, a onda (učinilo mi se tad da se, maltene, vraćaju odjeci od protekle noći) i jedan divlji, neartikulisani krik.
<BR>&nbsp;&nbsp;&nbsp;&nbsp;&nbsp;Ali, ipak, ne onaj užasni, poluljudski krik alzaboa. Često sam i ranije čuo taj zvuk; ponekad tiho, dok sam ležao na uzanom ležaju pokraj Roheovog, a često glasno, dok sam nosio jelo kalfama na dužnosti u našoj ublijeti i klijentima. Tačno na ovaj način je vikao jedan od klijenata na trećem nivou - jedan od onih koji više ne mogu da govore suvislo i koje mi, zato, iz čisto praktičnih razloga, više nikako ne dovodimo u sobu za saslušanje.
<BR>&nbsp;&nbsp;&nbsp;&nbsp;&nbsp;Ovo su bili zoantropi, ali pravi, a ne glumnjeni kao na Abdiesusovom maskenbalu. Izlazeći na vrh grebena, video sam i njih i Kesdou sa ocem i sinom. Zoantrope ne možeš nazvati ljudima, ali iz daljine su izgledali kao ljudi, devet golih ljudi koji su kružili oko njih troje, skakali, povremeno čučali. Žurio sam napred dok nisam video kako jedan od njih zadaje udarac močugom i kako stari pada.
<BR>&nbsp;&nbsp;&nbsp;&nbsp;&nbsp;Onda sam zastao, zaustavljen ne Teklinim, nego svojim sopstvenim strahom.
<BR>&nbsp;&nbsp;&nbsp;&nbsp;&nbsp;Možda sam se ja protiv čovekomajmuna u rudniku borio hrabro, ali morao sam. Alzaboa sam zadržavao do nerešenog ishoda, ali nije se imalo gde bežati osim u mrak, napolje, gde bi me on sigurno ubio.
<BR>&nbsp;&nbsp;&nbsp;&nbsp;&nbsp;A sad sam imao izbor i pred njim sam stao.
<BR>&nbsp;&nbsp;&nbsp;&nbsp;&nbsp;Pošto je u ovom kraju živela, Kesdou je sigurno znala za zoantrope, mada ih, možda, nikad ranije nije srela. Dečko se držao za njenu suknju, a ona je vitlala štapom kao sabljom. Njen glas je dopirao do mene preko glasova zoantropa, ciktav, nerazumljiv i prividno dalek. Osećao sam onaj užas koji se kod muškarca pojavi uvek kad je žena napadnuta, ali pored tog užasa, ili možda ispod njega, ležala je misao da ona, koja nije htela da se bori uz mene, sada mora da se bori sama.
<BR>&nbsp;&nbsp;&nbsp;&nbsp;&nbsp;To, dakako, nije moglo dugo trajati. Stvorovi takve vrste se ili uplaše i razbeže odmah, ili nikako. Videh kako joj jedan otima štap iz ruku, potegnuh Terminus Est iz kanije i pođoh trkom niz dugački nagib ka njoj. Ta gola prilika bacila je ženu na zemlju i (pretpostavio sam) spremala se da je siluje.
<BR>&nbsp;&nbsp;&nbsp;&nbsp;&nbsp;Onda je, levo od mene, iz šume jurnulo nešto ogromno. Bilo je tako veliko i kretalo se tako brzo da sam pretpostavio da je crveni destrijer, bez jahača i sedla. Tek kad sam video sev zuba tog stvora i čuo krik jednog zoantropa, shvatio sam da je to alzabo.
<BR>&nbsp;&nbsp;&nbsp;&nbsp;&nbsp;Ostali zoantropi ga napadoše istog trena. Glave njihovih močuga od takozvanog "gvozdenog drveta" dizale su se i spuštale i na trenutak su groteskno nalikovale na glave kokoši koje kljucaju zrnevlje što im je bačeno. Onda je jedan zoantrop hitnut u vazduh i činilo se da je on, do maločas nag, sad obavijen skerletnim ogrtačem.
<BR>&nbsp;&nbsp;&nbsp;&nbsp;&nbsp;Dok sam ja stigao do poprišta, alzabo je već ležao na zemlji, a ja mu, u tom času, nisam mogao posvetiti pažnju. Terminus Est je pevao u orbitama oko moje glave. Pade jedna gola prilika, pa druga. Kamenčina velika kao pesnica fijuknu mi pored uva, tako blizu da sam taj zvuk jasno čuo; da sam tad pogođen, sledećeg trena bio bih mrtav.
<BR>&nbsp;&nbsp;&nbsp;&nbsp;&nbsp;Ali ovo nisu bili čovekomajmuni iz rudnika, toliko brojni da ne mogu, na kraju, biti potučeni. Presekoh jednog od ramena do pojasa, osećajući kako se rebra razdvajaju jedno po jedno i štekću preko moje oštrice, rasporih drugoga, rascopah jednu lobanju.
<BR>&nbsp;&nbsp;&nbsp;&nbsp;&nbsp;Onda je ostala samo tišina, prekidana dečakovim jecajima. Na planinskoj travi je ležalo sedam zoantropa; mislim da je četvoricu poubijao Terminus Est, a trojicu alzabo. U alzabovim čeljustima ležalo je Kesdoino telo - njena glava i pleća bili su već pojedeni. Taj starac koji je nekad poznavao Fehina ležao je sada srozan kao lutka; načinio bi nešto divno od njegove smrti taj slavni umetnik, prikazao bi je iz neke perspektive koju niko drugi ne bi umeo naći, izrazio bi, izgledom te izobličene glave, dostojanstvo i uzaludnost sveukupnog ljudskog postojanja. Ali Fehin nije bio tu. Pokraj starca je ležao pas, okrvavljenih vilica.
<BR>&nbsp;&nbsp;&nbsp;&nbsp;&nbsp;Pogledom sam potražio dečaka. Na moj užas, on se zgurio uz alzabova leđa. Nesumnjivo ga je to biće pozvalo glasom njegovog oca, pa je dečak došao. Zadnji udovi alzabovi još su drhtali i protresali se grčevima, ali su mu oči bile sklopljene. Uzeo sam dečaka za mišicu ruke i u tom času se alzabov jezik, širi i deblji od bikovskog, ispruži, kao da hoće da lizne dečakovu šaku; onda se pleća alzabova stresoše tako silno da ja odskočih. Jezik se nije sasvim vratio u usta, već je ostao jednim delom da leži mlitavo na travi.
<BR>&nbsp;&nbsp;&nbsp;&nbsp;&nbsp;Odvukao sam dečaka odatle i rekao: "Sad je gotovo, mali Severijane. Je li ti dobro?"
<BR>&nbsp;&nbsp;&nbsp;&nbsp;&nbsp;Klimnuo je glavom i počeo da plače, a ja sam ga dugo posle toga nosio u naručju, šetajući tamo-amo.
<BR>&nbsp;&nbsp;&nbsp;&nbsp;&nbsp;U jednom trenutku sam pomislio na mogućnost da upotrebim Kandžu, iako me je izneverila i u Kesdoinoj kući i u nekoliko ranijih prilika. Ali da je ovog puta uspela, ko zna kakvi bi ishodi bili? Nisam hteo da dam novi život zoantropima ili alzabou, a kakav bi novi život mogao biti dat Kesdoinom obezglavljenom lešu? Što se tiče starca, on je ionako sedeo u predvorju smrti; sad je umro, i to brzo. Da li bi mi zahvalio što ga prizivam nazad da kroz godinu-dve umre opet? Dragi kamen je sevao na suncu, ali to je bilo samo odsijavanje sunčevog svetla, a ne svetlo Pomiriteljevo, ne onaj protivsjaj Novog Sunca, te ga zato opet sklonih. Dečko me je gledao raširenih očiju.
<BR>&nbsp;&nbsp;&nbsp;&nbsp;&nbsp;Terminus Est je bio okrvavljen do balčaka i više od toga. Seo sam na jedno oboreno drvo i očistio palošinu trulim komadićima drveta, premišljajući šta da činim; onda sam sečivo naoštrio i nauljio. Bilo mi je savršeno svejedno za zoantrope i alzaboa, ali ostaviti Kesdoino i starčevo telo zverima da rastržu, činilo se da bi bio odvratan postupak.
<BR>&nbsp;&nbsp;&nbsp;&nbsp;&nbsp;I predostrožnost je upozoravala da to ne dopustim. Šta ako bi naišao još jedan alzabo, najeo se Kesdoinog mesa, pa krenuo za dečakom? Pomislio sam na mogućnost da odnesem oboje u kućicu. Ali daljina je bila poprilična; ne bih mogao nositit oboje istovremeno, a jasno se videlo da će ono telo koje ostavim već biti napadnuto dok se po njega vratim. Privučeni prizorom tolike količine krvi, lešožderi teratornisi već su kružili iznad nas, svaki nošen krilima čiji je raspon širok poput glavne poprečne grede na jarbolu karavele.
<BR>&nbsp;&nbsp;&nbsp;&nbsp;&nbsp;Neko vreme sam oprobavao teren, tražeći mesto dovoljno meko da bih mogao kopati Kesdoinim štapom; najzad sam odneo oba leša do jednog kamenitog mesta blizu nekog vodotoka i tu ih zatrpao kamenjem, tvoreći mogilu. Pod njom će oni ležati, nadao sam se, gotovo godinu dana, sve dok topljenje snegova, približno u vreme praznika Svete Katerine, ne odnese kosti oca i kćeri odatle.
<BR>&nbsp;&nbsp;&nbsp;&nbsp;&nbsp;Mali Severijan, koji je u početku samo gledao, počeo je i sam da donosi manje komade kamena i nabacuje ih na mogilu pre nego što je bila gotova. Dok smo se prali od prljavštine i znoja u tom potoku, on upita: "Jesi li ti moj ujak?"
<BR>&nbsp;&nbsp;&nbsp;&nbsp;&nbsp;Rekao sam mu: "Ja sam ti otac - bar za sada. Kad nekome umre otac, on mora da dobije novog oca ako je tako mlad kao što si ti. Taj novi sam ja."
<BR>&nbsp;&nbsp;&nbsp;&nbsp;&nbsp;Klimnuo je glavom, izgubljen u mislima; a ja se sasvim neočekivano prisetih kako sam sanjao, pre samo dve noći, o svetu u kome svi ljudi znaju da su krvni srodnici, jer su svi postali od jednog istog para kolonista. Bilo je savršeno moguće da sam ja, koji nisam znao ni ime svoje majke, ni svog oca, u rodbinskoj vezi sa tim detetom koje se zvalo isto kao ja; ili, zapravo, sa bilo kim drugim. Taj svet o kome sam sanjao bio je, za mene, postelja na kojoj sam ležao. Kako bih želeo da sada mogu opisati koliko smo ozbiljni bili tu pored nasmejanog potoka, koliko je svečano i čisto on izgledao sa mokrim licem i kapljicama koje su se iskričile na trepavicama njegovih širokih očiju.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
