<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. ALZABO
<P>&nbsp;&nbsp;&nbsp;&nbsp;&nbsp;Pokušavajući da pomognem Kesdoi, okrenuh leđa Agiji i njenom bodežu. Bila je to greška koja me je umalo života stajala, jer Agija se bacila na mene čim sam se počeo truditi oko kapka. Poslovica kaže da žene i krojači drže sečivo nadole, ali Agija je izmahnula nagore da raspori želudac u uhvati srce odozdo kao izvežbani ubica. Okrenuo sam se i stigao da samo tim drvenim kapkom pariram njen udarac; vrh sečiva se probio kroz drvo, pa je na tom mestu zasvetlucao čelik.
<BR>&nbsp;&nbsp;&nbsp;&nbsp;&nbsp;Upravo zbog silovitog svog udarca nije uspela. Cimnuh kapak u stranu i bacih ga zajedno sa nožem u drugi kraj sobe. I Agija i Kesdou jurnuše tamo. Agiju sam zgrabio za mišicu i trzajem vratio nazad; Kesdou je sručila kapak na prozor i učvrstila ga, i to na takav način da je nož ostao sa spoljašnje strane, pružen u nailazeću oluju.
<BR>&nbsp;&nbsp;&nbsp;&nbsp;&nbsp;"Glupačo", reče Agija. "Zar ti nije jasno da pružaš oružje onome, napolju, koga se bojiš, ma ko to bio?" Njen glas je bio poraženo miran.
<BR>&nbsp;&nbsp;&nbsp;&nbsp;&nbsp;"Njemu noževi nisu potrebni", reče Kesdou.
<BR>&nbsp;&nbsp;&nbsp;&nbsp;&nbsp;Sad je u kući jedina svetlost bila ona crvenkasta, od vatre. Potražih pogledom sveće ili svetiljke, ali ništa takvo nije se moglo videti; kasnije sam doznao da je porodica imala nekoliko komada, ali da je sve bilo odneto na tavan. Napolju su se kršile munje, svaki put ocrtavajući rub prozorskih kapaka i stvarajući isprekidanu liniju žestoke svetlosti ispod ulaznih vrata - trenutak kasnije shvatio sam da je to isprekidana linija, a da je trebalo da bude neprekidna. "Neko je napolju", rekoh. "Stoji na pragu."
<BR>&nbsp;&nbsp;&nbsp;&nbsp;&nbsp;Kesdou je klimnula glavom. "Zatvorila sam prozore u zadnji čas. Nikada ranije nije došlo ovako rano. Može biti da se zbog oluje probudilo."
<BR>&nbsp;&nbsp;&nbsp;&nbsp;&nbsp;"Ne misliš da bi to mogao biti tvoj muž?"
<BR>&nbsp;&nbsp;&nbsp;&nbsp;&nbsp;Pre nego što mi je mogla odgovoriti, jedan glas, tanji od glasa onog dečeka, pozva: "Pusti me unutra, majko."
<BR>&nbsp;&nbsp;&nbsp;&nbsp;&nbsp;Čak sam i ja, ne znajući još šta je progovorilo, osetio u tim rečima užasavajuću pogrešnost. Bio je to, možda, glas deteta, ali ne ljudskog deteta.
<BR>&nbsp;&nbsp;&nbsp;&nbsp;&nbsp;"Majko", poče taj glas opet dozivati. "Počinje kiša."
<BR>&nbsp;&nbsp;&nbsp;&nbsp;&nbsp;"Bolje da se mi popnemo", reče Kesdou. "Ako za sobom izvučemo merdevine, ono neće moći da nas dohvati čak ni ako uđe u kuću."
<BR>&nbsp;&nbsp;&nbsp;&nbsp;&nbsp;Ja sam otišao do samih vrata. Bez munja, stopala tog bića koje se nalazilo na pragu bila su nevidljiva; ali čuo sam, preko zvuka jake kiše, njegovo sporo, šumno disanje, a jednom i stružući zvuk kao da vuče stopala po pragu.
<BR>&nbsp;&nbsp;&nbsp;&nbsp;&nbsp;"Ti si ovo napravila?" upitah Agiju. "To je neka Hetorova spodoba, a?"
<BR>&nbsp;&nbsp;&nbsp;&nbsp;&nbsp;Agija je odmahnula glavom; njene uzane, smeđe oči su plesale. "Oni lutaju po ovim planinama kao divlje životinje, što bi trebalo da bude tebi poznato mnogo bolje nego meni."
<BR>&nbsp;&nbsp;&nbsp;&nbsp;&nbsp;"Majko?"
<BR>&nbsp;&nbsp;&nbsp;&nbsp;&nbsp;Struganje stopalima - stvorenje se, posle ove poslednje, zlovoljno izgovorene reči, okrenulo od vratiju. Na jednome od kapaka bila je naprslina i ja pokušah da virnem napolje; ne mogah ništa razabrati u mrklom mraku, ali začuh korake mekane, a teške, upravo onaj zvuk koji se pokatkad čuo kroz rešetkama zaprečene kabinske prozore Medveđe kule, u mome domu.
<BR>&nbsp;&nbsp;&nbsp;&nbsp;&nbsp;"Pre tri dana je uzelo Severu", reče Kesdou. Pokušavala je da navede starca da ustane; ovaj to i učini, ali sporo, jer mu se nije odlazilo od topline vatre. "Nikad nisam puštala ni nju ni Severijana među drveće, ali izišlo je ovde na proplanak, jednu smenu vremena pre sutona. Od tada se vraća svake noći. Pas nije hteo da ide za njegovim tragom, ali je Bekan danas krenuo u lov na to."
<BR>&nbsp;&nbsp;&nbsp;&nbsp;&nbsp;Do tog trenutka, ja sam već pogodio o kojoj je zveri reč, iako nijednu takvu nisam video. Rekoh: "Znači, to je alzabo? Stvor od čijih žlezda se pravi analept?"
<BR>&nbsp;&nbsp;&nbsp;&nbsp;&nbsp;"Jeste alzabo", odgovori Kesdou. "To o analeptu, o tome ja ništa ne znam."
<BR>&nbsp;&nbsp;&nbsp;&nbsp;&nbsp;Agija se nasmeja. "Ali Severijan zna. On je okusio mudrost tog stvorenja, pa sad nosi svoju dragu u sebi, kud god pođe. Koliko je meni poznato, čovek ih može čuti noću kako šapuću jedno s drugim, pregrejani i oznojeni od ljubavi."
<BR>&nbsp;&nbsp;&nbsp;&nbsp;&nbsp;Izmahnuo sam da je udarim, ali odskočila je hitro, zatim se postavila tako da je između nas bio sto. "Pa zar nisi oduševljen, Severijane, što je i alzabo među životinjama koje su došle na Urt kao zamena za sve one ranije životinje koje su naši preci poubijali? Bez alzaboa ti bi svoju najdražu Teklu izgubio zauvek. Ispričaj Kesdoi koliko te je alzabo usrećio."
<BR>&nbsp;&nbsp;&nbsp;&nbsp;&nbsp;Ja Kesdoi rekoh: "Stvarno mi je žao da čujem o smrti tvoje ćerke. Ako ovu kuću mora da brani neko od te životinje napolju, braniću je ja."
<BR>&nbsp;&nbsp;&nbsp;&nbsp;&nbsp;Moj mač je stajao naslonjen na zid i ja, da bih pokazao da moja rešenost nije mekša od mojih reči, posegnuh da ga dohvatim. I dobro je bilo što sam to učini, jer upravo u tom času jedan muški glas na vratima reče: "Otvori, draga!"
<BR>&nbsp;&nbsp;&nbsp;&nbsp;&nbsp;Agija i ja se bacismo da zaustavimo Kesdou, ali ne dovoljno hitro. Pre nego što smo je mogli dohvatiti, Kesdou je digla rezu. Vrata se otvoriše.
<BR>&nbsp;&nbsp;&nbsp;&nbsp;&nbsp;Zver koja je tu čekala stajala je na sve četiri noge, ali i tako njena moćna pleća bila su u visini moje glave. Alzabova glava bila je nisko spuštena, tako da su mu i vrhovi ušiju bili niži od krznene kreste koju je imao na vrh leđa. U svetlosti vatre zubi su mu blistali belo, a oči se sjaktale crveno. Video sam oči mnogih stvorova za koje se priča da su doputovala iz prostora onostran ruba sveta, privučena - tako bar tvrde izvesni filonoisi, smrću onih čiji se mastanak zbio ovde, kao što i plemena primitivnih starosedelaca dođu, mlitavo se vukući, sa svojim kamenim noževima i vatrama, u predele koji su zbog rata ili zaraza ostali sasvim bez stanovništva; međutim, oči svih tih stvorova su samo zverske. Crvene oči alzaboa bile su nešto više, nisu imale ni inteligenciju ljudske rase, ali ni nevinost zverinja. Tako bi mogao izgledati đavo, pomislih, kad se konačno izbatrga iz jame neke tamne zvezde; potom se setih i čovekomajmuna, koje su neki nazivali đavolima, ali koji su imali oči ljudi.
<BR>&nbsp;&nbsp;&nbsp;&nbsp;&nbsp;U jednom trenutku se činilo da je moguće opet zatvoriti vrata. Video sam da to pokušava Kesdou, koja je užasnuto ustuknula. Alzabo je krenuo napred, i to, izgledalo je, sporo, čak lenjo, ali ipak prebrzo za nju; vrata su ga udarila ivicom po rebrima - kao da su naletela na stenu.
<BR>&nbsp;&nbsp;&nbsp;&nbsp;&nbsp;"Neka ostanu otvorena", doviknuo sam. "Trebaće nam svetlosti koliko god je ima." Već sam bio izvadi Terminus Est iz kanije, tako da je oštrica zahvatila svetlo ognjišta, počinjući i sama da liči na gorku vatru. Bolje bi mi oružje bio arbalest, samostrel poput onih koje su Agijini plaćenici svojevremeno nosili, čije su streleu pale zbog trenja vazduha, a kad udare u metu, rasprsnu se kao kamen bačen u ognjište; ali arbalest ne bi, kao Terminus Est, izgledao kao produžetak moje ruke, a osim toga, možda bi arbalest dopustio alzabou da skoči na mene dok bih pokušavao da namestim novu strelu, u slučaju da prva promaši.
<BR>&nbsp;&nbsp;&nbsp;&nbsp;&nbsp;Dugačko sečivo mog mača nije u celosti otklanjalo ovu opasnost. Vrh moje palošine je četvrtast, nije šiljast, tako da ne bi mogao probosti tu zver ako bi skočila. Morao bih da izmahnem dok zver leti kroz vazduh; bio sam siguran da mogu da odrežem alzabovu glavu sa tog debelog vrata u tom trenu, ali sam i znao da bi eventualni promašaj značio smrt. Osim toga, bilo mi je potrebno i mnogo prostora za zamah, a u ovoj sobici je prostora bilo jedva dovoljno; i svetlosti mi je trebalo, a vatra je umirala.
<BR>&nbsp;&nbsp;&nbsp;&nbsp;&nbsp;Nisu više bili tu ni starac, ni dečko Severijan, ni Kesdou - nisam bio siguran da li su se popeli merdevinama na tavan dok je moja pažnja bila usmerena na oči zveri, ili su pobegli, neki ili svi, kroz vrata, iza zveri. Ostala je samo Agija, pritisnuta u ugao; držala je Kesdoin gvožđem okovani penjački štap kao oružje, kao što bi neki mornar mogao pokušati, u očajanju, da odguruje brodskom kukom galiju koja se valja na njega. Znao sam da ću, ako joj se obratim, privući alzabovu pažnju na Agiju; ali, ako bi zver samo okrenula glavu na tu stranu, lako bi se moglo desiti da dobijem priliku da joj presečem kičmu.
<BR>&nbsp;&nbsp;&nbsp;&nbsp;&nbsp;Rekoh: "Agija, svetlosti moram imati. Ovo će me ubiti u mraku. Jednom si rekla svojim ljudima da ćeš me zadržavati borbom spreda, ako su oni spremni da me ubiju s leđa. Ja ću se sad boriti s ovim spreda, ako si ti voljna samo da doneseš sveću."
<BR>&nbsp;&nbsp;&nbsp;&nbsp;&nbsp;Agija je klimnula glavom da pokaže da je shvatila, a zver je u tom trenutku krenula ka meni. Međutim, nije, kao što sam očekivao, skočila, nego je kliznula postrance, lenjo ali spretno, nadesno, prilazeći bliže, ali ostajući izvan domašaja sečiva. U prvi mah to nisam shvatio, a onda sam uvideo da to zver, svojim položajem pokraj zida, još više smanjuje prostor za neki moj budući napad i da će, ako me zaobiđe (a malo je nedostajalo pa da to i postigne) i ispreči se između vatre i mene, poništiti glavninu koristi koju sam od vatre imao.
<BR>&nbsp;&nbsp;&nbsp;&nbsp;&nbsp;Zato smo počeli pažljivo igru u kojoj se alzabo trudio da iskoristi, na najpovoljniji način, stolice, sto i zidove, dok sam se ja trudio da obezbedim što je moguće više mesta za razmah mog mača.
<BR>&nbsp;&nbsp;&nbsp;&nbsp;&nbsp;Onda sam skočio napred. Alzabo je izbegao moj udarac, ali, kako mi se učinilo, samo za širinu prsta, a zatim je izmahnuo čeljustima ka meni i opet uzmakao taman na vreme da izbegne moj povratni udarac. Te vilice, dovoljno velike da zagrizu ljudsku glavu kao što čovek zagriza jabuku, zveknule su sklapajući se ispred mog lica i zalile me smradom alzabovog gnjilog daha.
<BR>&nbsp;&nbsp;&nbsp;&nbsp;&nbsp;Puče novi grom, tako blizu da sam posle tog urlika čuo i rušenje velikog stabla čija je smrt bila tim zvukom proglašena; sev munje obasjao je svaku pojedinost, ali ja posle tog paralizujućeg bleska ostadoh zaslepljen. Usledio je juriš mraka i ja u njega zasekoh Terminus Estom; osetih da seče neku kost; skočih u stranu i udarih ponovo, ali ovoga puta samo šaljuči neki delić nameštaja u propast.
<BR>&nbsp;&nbsp;&nbsp;&nbsp;&nbsp;Onda mi se vid vratio. Dok smo se alzabo i ja premeštali i nadmudrivali fintama, kretala se i Agija, a prema merdevinama je, izgleda, jurnula kad je pukao grom; sad je već bila na pola puta uz njih i ja videh da Kesdou pruža ruku odozgo da joj pomogne. Alzabo je stajao ispred mene, prividno neozleđen; ali video sam i njegovu tamnu krv koja je curila tankim mlazom i stvarala baricu kod njegovih prednjih nogu. Krzno mu je u svetlosti vatre izgledalo crveno i dronjavo, a nokti na stopalima, veći i grublji od medveđih, bili su takođe tmastocrveni, a činilo se i poluprovidni. Začuo sam glas, jeziviji nego što bi progovaranje leša ikad moglo biti. Onaj glas koji je pred vratima rekao: "Otvori, draga", sad reče: "Jeste, ranjen sam. Ali ne boli mnogo, a mogu i da stojim i da se krećem kao i pre. Nećeš ti moći večito da mi sprečavaš pristup do moje porodice." Iz usta zveri, glas strogog, časnog i čestitog čoveka.
<BR>&nbsp;&nbsp;&nbsp;&nbsp;&nbsp;Izvadio sam Kandžu i položio je na sto, ali ona je bila samo plava iskrica. "Svetla!" doviknuh Agiji. No, svetlo se nikako ne pojavi, samo začuh kako po podu tavana lupkaju merdevine, jer su ih žene podigle i izvukle.
<BR>&nbsp;&nbsp;&nbsp;&nbsp;&nbsp;"Put za bekstvo ti je odsečen, vidiš", reče zver, i dalje muškim glasom.
<BR>&nbsp;&nbsp;&nbsp;&nbsp;&nbsp;"A i tebi za nastupanje. Da li ćeš moći da skočiš tako visoko, sa ranjenom nogom?"
<BR>&nbsp;&nbsp;&nbsp;&nbsp;&nbsp;Odjednom se glas preobrati u tužno piskutanje devojčice. "Mogu ja da se penjem. Zar misliš da se neću setiti da doguram sto pod tu rupu? Ja, koja mogu govoriti?"
<BR>&nbsp;&nbsp;&nbsp;&nbsp;&nbsp;"Znači, znaš da si zver."
<BR>&nbsp;&nbsp;&nbsp;&nbsp;&nbsp;Ponovo je zazvučao muški glas. "Znamo da se nalazimo u zveri, baš kao što smo se ranije nalazili u mesnatim omotačima što ih ova zver proždra."
<BR>&nbsp;&nbsp;&nbsp;&nbsp;&nbsp;"I ti bi, Bekane, pristao da proždere i tvoju ženu i tvog sina?"
<BR>&nbsp;&nbsp;&nbsp;&nbsp;&nbsp;"Ja bih i naredio da tako bude. I naređujem. Hoću da nam se Kesdou i Severijan pridruže ovde, kao što sam se ja danas pridružio Severi. Kad umre vatra, umrećeš i ti - i pridružićeš se nama - baš kao i oni."
<BR>&nbsp;&nbsp;&nbsp;&nbsp;&nbsp;Nasmejao sam se. "Jesi li zaboravio da si svoju ranu zadobio kad ja nisam mogao ništa videti?" Držeći Terminus Est u pripravnosti, prešao sam preko sobe, došao do ostataka jedne stolice, dohvatio ono što je nekad bilo naslon te stolice i hitnuo ga u vatru, stvarajući oblačić varnica. "Mislim da je to bilo drvo koje je dobro odležalo, a zatim natrljano pčelinjim voskom, što je uradila neka pažljiva ruka. Trebalo bi da gori blistavo."
<BR>&nbsp;&nbsp;&nbsp;&nbsp;&nbsp;"Ipak, tama će doći." Ta zver-Bekan zvučala je beskonačno strpljvo. "Tama će doći i ti ćeš nam se pridružiti."
<BR>&nbsp;&nbsp;&nbsp;&nbsp;&nbsp;"Ne. Kad bude sva stolica izgorela i kad svetlost počne da popušta, poći ću na tebe i ubiću te. Sad čekam samo zato što te puštam da krvariš."
<BR>&nbsp;&nbsp;&nbsp;&nbsp;&nbsp;Nastupilo je ćutanje, avetinjsko utoliko više što na izrazu lica te zveri nije nagoveštavalo nikakvu misao. Znao sam da su ostaci Tekline nervne hemije ugrađeni u jezgra izvesnih ćelija u prednjim režnjevima mog mozga, dejstvom sekreta koji je destilisan iz organa jednog upravo ovakvog stvora; znao sam, takođe, da na isti način ovaj muškarac i njegova kćer pohode šipražja sutona u mozgu ove divlje životinje i zamišljaju da žive; ali kakva bi to avet od života mogla biti i kakvim snovima i čežnjama, možda, ispunjena, to nisam mogao ni nagađati.
<BR>&nbsp;&nbsp;&nbsp;&nbsp;&nbsp;Konačno, muški glas reče: "Kroz jednu ili dve smene vremena, dakle, ubiću ja tebe ili ti mene. Ili ćemo se uništiti uzajamno. Ako se ja sada okrenem i odem u noć i kišu, hoćeš li me loviti kad se Urt opet okrene ka svetlosti? Ili ostati ovde da mi sprečavaš pristup do žene i deteta koji su moji?"
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"To potvrđuješ onom čašću koju imaš? Da li ćeš se zakleti na taj mač, iako ga ne možeš uperiti ka suncu?"
<BR>&nbsp;&nbsp;&nbsp;&nbsp;&nbsp;Načninio sam korak unazad i preokrenuo Terminus Est, držeći ga za sečivo na takav način da je vrh bio okrenut ka mome srcu. "Kunem se ovim mačem, oznakom moje Umetnosti, da ako se ti ove noći ne vratiš, ja tebe neću loviti sutra. A neću ni ostati u ovoj kući."
<BR>&nbsp;&nbsp;&nbsp;&nbsp;&nbsp;Okrenuo se hitro kao kad zmija klizne. U jednom trenu imao sam, možda, priliku da udarim po tim masivnim leđima. Onda ga više nije bilo tu, a nije ostalo ni ma kakvih tragova njegovog prisustva, osim otvorenih vrata, jedne polomljene stolice i bare krvi (tamnije boje, čini mi se, nego što je krv životinja sa ovoga sveta) koja je natapala izribane daske poda.
<BR>&nbsp;&nbsp;&nbsp;&nbsp;&nbsp;Otišao sam do vratiju i zamandalio ih, vratio sam Kandžu u vrećicu koja mi je visila o vratu, a onda sam, kao što je zver predložila, premestio sto tako da sam, popevši se na njega, lako mogao da se izvučem na tavan. Tamo su, na udaljenom kraju, čekali Kesdou, starac i dečko zvani Severijan, u čijim očima videh kakve bi uspomene na ovu noć mogle postojati u njegovoj svesti kroz dvadeset godina. Svi su bili okupani kolebljivom svetlošću jedne svetiljke okačene o jednu od krovnih greda.
<BR>&nbsp;&nbsp;&nbsp;&nbsp;&nbsp;"Opstao sam", rekoh "kao što vidite. Jeste li čuli šta smo dole pričali?"
<BR>&nbsp;&nbsp;&nbsp;&nbsp;&nbsp;Kesdou ćutke klimnu glavom.
<BR>&nbsp;&nbsp;&nbsp;&nbsp;&nbsp;"Da ste mi doneli svetlo koje sam tražio, ne bih uradio ovo što sam uradio, Ali, ovako, smatrao sam da vam ne dugujem ništa. Da sam na vašem mestu, napustio bih ovu kuću čim se razdani i krenuo bih u nizije. Ali to je vaša stvar."
<BR>&nbsp;&nbsp;&nbsp;&nbsp;&nbsp;"Plašili smo se", progunđa Kesdou.
<BR>&nbsp;&nbsp;&nbsp;&nbsp;&nbsp;"I ja sam se plašio. Gde je Agija?"
<BR>&nbsp;&nbsp;&nbsp;&nbsp;&nbsp;Na moje iznenađenje, stari je pokazao prstom, a ja, gledajući tamo, videh da je gusti slamnati krov razgrnut i da je tu napravljen otvor dovoljno veliki za Agijino vitko telo.
<BR>&nbsp;&nbsp;&nbsp;&nbsp;&nbsp;Te noći sam spavao pored vatre, ali sam prvo upozorio Kesdou da ću ubiti svakog ko siđe sa tavana. Ujutru sam pošao oko kuće i, kao što sam očekivao, iz drvenog kapka je Agijin nož bio iščupan.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
