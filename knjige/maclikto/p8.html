<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. NA LITICI
<P>&nbsp;&nbsp;&nbsp;&nbsp;&nbsp;Zemljište palate napustio sam kroz jednu od onih kapija koje su bile okrenute ka čvrstom tlu, a ne ka vodama reke. Tamo je stražarilo šest vojnika, bez ikakvog traga one opuštenosti kojom su se odlikovala ona dvojica na rečnom stepeništu pre nekoliko smena vremena. Jedan mi je učtivo, ali sasvim jasno, zaprečio put i zapitao me da li moram da odem tako rano. Ja sam se identifikovao i rekao da, na žalost, moram - jer me čeka još posla te noći (što je bilo tačno), budući da ću sutra imati težak dan (što je, takođe, bilo i te kako tačno).
<BR>&nbsp;&nbsp;&nbsp;&nbsp;&nbsp;"E, onda si ti junak." Taj vojnik je sad zvučao donekle prijateljskije. "Zar nemaš oružanu pratnju, liktore?"
<BR>&nbsp;&nbsp;&nbsp;&nbsp;&nbsp;"Imao sam dvojicu ključara, ali sam ih pustio da odu. Ništa me ne sprečava da i sam nađem put do Vinkule."
<BR>&nbsp;&nbsp;&nbsp;&nbsp;&nbsp;Drugi vojnik, koji do tad nije progovarao, reče: "Možeš ostati unutra do jutra. Oni će ti naći neko mirno mestašce da prilegneš."
<BR>&nbsp;&nbsp;&nbsp;&nbsp;&nbsp;"Da, ali onda moj posao ne bi bio obavljen. Bojim se da moram otići sad."
<BR>&nbsp;&nbsp;&nbsp;&nbsp;&nbsp;Onaj koji mi je zaprečavao put stade u stranu. "Rado bih uputio nekoliko ljudi sa tobom. Ako sačekaš samo trenutak, tako ću i učiniti. Moram dobiti dopuštenje od gardijskog oficira."
<BR>&nbsp;&nbsp;&nbsp;&nbsp;&nbsp;"To neće biti potrebno", rekoh mu i odoh pre nego što su mogli reći išta više. Nešto se, očigledno, komešalo u tom gradu - a moglo se pretpostaviti da je posredi počinilac onih ubistava o kojima mi je moj narednik govorio; činilo se maltene sigurno da se još jedna smrt dogodila dok sam bio u arhonovoj palati. Ta misao me je ispunila prijatnim uzbuđenjem - ne zbog toga što bih bio tako glup da pretpostavim da sam nadmoćan u odnosu na sve moguće napade, nego što je ideja da ću možda biti napadnut, da ću se suočiti sa smrću te noći u mračnim ulicama Traksa, doprinosila umanjenju one potištenosti koju bih inače osećao. Ovaj nefokusirani strah, ova noćna opasnost bez lica, to je bio najraniji od mojih dečijih strahova; zato je, sad kad je detinjstvo ostalo za mnom, imao za mene svojstvo podsećanja na dom, koje sve stvari iz detinjstva imaju kad sasvim odrastemo.
<BR>&nbsp;&nbsp;&nbsp;&nbsp;&nbsp;Nalazio sam se, već, na istoj onoj strani reke gde i straćarica koju sam posetio tog popodneva i nije mi bilo potrebno da opet uzimam čamac; ali ulice mi bejahu nepoznate, a u onom mraku su izgledale kao lavirint sačinjen da bi baš mene zbunio. Nekoliko pogrešnih polazaka sam napravio, dok nisam našao onaj uzani put koji sam hteo, a koji je vodio uz liticu.
<BR>&nbsp;&nbsp;&nbsp;&nbsp;&nbsp;Stanovi duž leve i desne strane te uličice, koji su ranije stajali u tišini dok su čekali da se moćni kameni zid naspram njih uzdigne i zakloni im sunce, sad su bili uzmrmljani glasovima, a poneki prizor je i sijao blagom svetlošću lampe koja sagoreva masnoću. Dok je Abdiesus terao brigu na veselje u svojoj palati dole, skromni narod na visokoj litici takođe je slavio, ispoljavajući radost koja se od njegove razlikovala pre svega po manjem stupnju divljanja. Prolazeći, čuo sam i zvuke ljubavi, baš kao što sam ih nedavno, rastajući se konačno od Sajriake, čuo i u njegovom vrtu; i tihe razgovore ljudi i žena sam čuo, i kojekakva blebetanja, ovde baš kao i tamo. Vrt palate bio je namirisan svojim cvećem, a vazduh ispran vodoskocima i velikim kladencem hladnoga Acisa koji je hitao nadomak palate. Ovde od tih mirisa nije bilo ni traga, ali je zato povetarac povremeno kretao između sirotinjskih kućica i pećina začepljenih usta, donoseći ili smrad smeća, ili miris čaja koji se kuva, ili neke jadne čorbe, ili, neki put, samo čisti vazduh planina.
<BR>&nbsp;&nbsp;&nbsp;&nbsp;&nbsp;Kad sam se našao na tako visokom delu klifa, da tu više nije stanovao niko tako bogat da bi sebi mogao priuštiti ikakvu svetlost osim one od kuhinjske vatrice, okrenuo sam se i osmotrio tu varoš manje-više isto onako kao ranije - ali, dakako, u sasvim drugom raspoloženju - sa grudobrana dvorca Acies. Postoji predanje da u planinama ima pukotina tako dubokih, da čovek na njihovom dnu može videti zvezde - što bi značilo da su to pukotine koje prolaze pravolinijski kroz celu planetu. Sad sam se osećao kao da sam našao takvu. Prizor je bio kao da gledam neko sazvežđe, kao da je otpao čitav Urt, a ja ostao zagledan u zvezdani bezdan.
<BR>&nbsp;&nbsp;&nbsp;&nbsp;&nbsp;Izgledi su bili da je potraga za mnom već otpočela. Zamislio sam kako arhonovi dimarsi jašu kasom kroz tihe ulice, možda noseći baklje koje su dograbili iz vrta. Daleko gora bila je pomisao na ključare, kojima sam do sada komandovao, kako počinju lepezasto da se šire iz Vinkule. Ali nisam video nikakva pokretna svetla, niti sam čuo daleke, promukle povike; a ako je Vinkula bila uznemirena, to nije bilo uznemirenje koje bi se prenosilo na paučinu mračnih ulica na suprotnoj litici, s one strane reke. Trebalo bi da se vidi i svojevrsno namigivanje svetlosti na mestu gde bi se velika kapija otvarala da propusti maločas uzbunjene ključare, pa zatvarala, pa opet otvarala, ali ni toga nije bilo. Najzad se okrenuh da nastavim uspon. Ne, uzbuna još nije data. Odjeknuće, međutim, uskoro.
<BR>&nbsp;&nbsp;&nbsp;&nbsp;&nbsp;U izbi, nijednog zraka svetla, nijednog zvuka govora. Pre nego što sam ušao, izvadio sam Kandžu iz njene kesice, zato što sam se plašio da, kad se nađem unutra, više neću imati smelosti da to učinim. Umela je Kandža da zablešti kao vatromet, na primer u onoj krčmi u Saltusu. Umela je i da ostane sasvim bez svetlosti, kao najobičnije parče stakla. Te noći u potleuši nije blistala, nego se žarila plavetnilom tako tamnog preliva da je izgledalo da to ne navire svetlost, nego, maltene, neka providnija tama. Od svih imena Pomiriteljevih, najmanje se, rekao bih, koristi, a mene je oduvek najviše zbunjivalo ono koje glasi: Crno Sunce. Posle te noći imao sam osećaj da sam blizu da ga shvatim. Nisam bio u stanju da taj dragulj držim prstima, kao što sam ranije često činio i kao što ću i kasnije činiti; položio sam ga na dlan desne šake da ne bih svojim doticanjem činio više svetogrđa nego što je bilo sasvim neizbežno. Sa Kandžom tako na dlanu ispred sebe, pogurio sam se i ušao u potleušicu.
<BR>&nbsp;&nbsp;&nbsp;&nbsp;&nbsp;Devojka je ležala na istom mestu gde i to popodne. Ako je još disala, ja to nisam mogao čuti; pomicala se nije. Dečak sa inficiranim okom spavao je na goloj zemlji pokraj njenih nogu. Sigurno je novcem dobijenim od mene kupio hranu; po podu su bili razbacani oglodani ostaci klipova kukuruza i kore sljuštene sa voća. Na tren sam se usudio da se ponadam da se ni jedno ni drugo neće probuditi.
<BR>&nbsp;&nbsp;&nbsp;&nbsp;&nbsp;Duboka svetlost Kandže pokazala je da je lice te devojke izmučenije i užasnije nego što mi se po danu učinilo; bore ispod očiju sad su bile upadljivije, udubine obraza takođe. Imao sam osećanje da bi trebalo da kažem nešto, da prizovem nekom formulom Inkreatora i njegove glasnike, ali usta su mi bila suva i bezgovorna gore nego gubica ma koje zveri. Polako sam spuštao šaku, sve dok njena senka nije potpuno zaklonila plavu svetlost koja je po devojci padala. Kad sam opet digao šaku, nikakve promene nije bilo i ja se, pamteći da Kandža nije pomogla Jolenti, zapitah da li je moguće da Kandža ne deluje uspešno na žene, ili da je potrebno da je žena sama uzme. Onda sam Kandžom dotakao devojčino čelo, tako da je na trenutak izgledala kao treće oko na tom smrtolikom licu.
<BR>&nbsp;&nbsp;&nbsp;&nbsp;&nbsp;Nikada ni pre ni kasnije nisam upotrebio Kandžu sa tako zapanjujućim dejstvom; ujedno, to je bio možda jedini primer u kome nije bilo moguće objasniti dejstvo Kandže ma kakvim mojim samozavaravanjem, ili podudarnošću makar i najslabije verovatnom. Nije isključeno da je čovekomajmun zaustavio svoje krvarenje snagom vlastite vere, možda je ulan na drumu blizu Kuće Apsoluta bio samo ošamućen i možda bi se u svakom slučaju vratio u život, a utisak da su Jonasove rane bile ublažene mogao bi se objasniti optičkom varkom.
<BR>&nbsp;&nbsp;&nbsp;&nbsp;&nbsp;Ali sada je bilo kao da je neka nezamisliva sila učinila svoje u razmaku između dva hronona i pomakla Vaseljenu iz šina. Devojčine prave oči, tamne kao dva jezera, otvorile su se. Njeno lice više nije bilo maska smrti, kao maločas, već samo iscrpljeno lice mlade žene. "Ko si ti u toj blistavoj odeći?" upita ona. Onda dodade: "O, pa ja sanjam."
<BR>&nbsp;&nbsp;&nbsp;&nbsp;&nbsp;Rekoh joj da sam prijatelj i da nema razloga da me se plaši.
<BR>&nbsp;&nbsp;&nbsp;&nbsp;&nbsp;"Ne plašim se", reče ona. "Plašila bih se da sam budna, ali to sad nisam. Izgledaš kao da si pao sa neba, ali ja znam da si samo krilo neke jadne pice. Da li te je Džejder uhvatio? Pevaj mi..."
<BR>&nbsp;&nbsp;&nbsp;&nbsp;&nbsp;Opet joj se oči sklopiše; sad sam čuo i njeno tiho disanje. Lice joj je ostalo kao i dok su oči bile otvorene: mršavo, istanjeno, ali bez pečata smrti na sebi.
<BR>&nbsp;&nbsp;&nbsp;&nbsp;&nbsp;Podigao sam dragulj sa njenog čela i dotakao njime dečakovo oko na isti način kao maločas lice njegove sestre, ali nisam siguran da je to bilo potrebno. Oko je izgledalo normalno još pre nego što je dobilo poljubac Kandže; infekcija je, možda, bila već potučena. Promeškoljio se u spavanju i uzviknuo kao da u nekom snu trči ispred sporijih dečaka i poziva ih da pođu za njim.
<BR>&nbsp;&nbsp;&nbsp;&nbsp;&nbsp;Vratio sam Kandžu u vrećicu i seo na zemljani pod među šapurine i kore, slušajući njega. Posle nekog vremena umirio se. Svetlost zvezda stvarala je mutni okvir blizu vratiju; u svim ostalim delovima izbe vladala je potpuna pomrčina. Čuo sam ravnomerno disanje i tog dečaka i njegove sestre.
<BR>&nbsp;&nbsp;&nbsp;&nbsp;&nbsp;Njene su reči bile da sam ja blistavo obučen - ja, koji sam od unapređenja u kalfu nosio fuligin, a pre toga sive dronjke. Znao sam da je bila zasenjena svetolšću na svom čelu - tad bi njoj ma šta, ma kakvo odelo, izgledalo blistavo. Pa ipak, imao sam osećaj da je, na neki način, ta njena opaska bila i istinita. Ne u smislu (a baš sam bio u iskušenju da to napišem) da sam od tog časa zamrzeo svoj ogrtač, pantalone i čizme; više je u pitanju bilo to da sam stekao svojevrsno osećanje da ti komadi odeće jesu uistinu kostim, kao što su ljudi i mislili u arhonovoj palati, možda i pozorišni kostim kao što je izgledalo kad sam igrao u drami dr Talosa. Čak i mučitelj je čovek, a za čoveka nije prirodno da se oblači uvek, bez izuzetka, u tu boju tamniju od crne. Prezirao sam svoje licemerje dok sam nosio smeđi ogrtač dobijen u Agilusovoj radnji; a fuligin ispod toga bio je, možda, licemerje jednako veliko ili veće.
<BR>&nbsp;&nbsp;&nbsp;&nbsp;&nbsp;Tek tada je istina počela da se nameće mome umu. Ako sam mučitelj ikada istinski bio, mučitelj u onom smislu kako su majstor Gerlous i majstor Palaemon bili mučitelji, sad sam to prestao biti. Ovde, u Traksu, data mi je druga prilika. Doživeo sam neuspeh i tu, a treće prilike neće biti. Mogao bih još da nađem zaposlenje, koristeći svoju veštinu i svoju odeću; posao, ali ne više od toga. Nesumnjivo, bilo bi mi bolje da sve to uništim i da pokušam naći sebi mesto među vojnicima koji se bore u ratu na severu, čim mi pođe za rukom - ako to ikad bude - da vratim Kandžu.
<BR>&nbsp;&nbsp;&nbsp;&nbsp;&nbsp;Dečko se pomakao, izgovorio neko ime koje je sigurno bilo ime njegove sestre. Ona je, još spavajući, nešto promrmljala. Ustao sam, gledao ih još jedan časak, pa se izvukao tiho napolje, plašeći se da bi ih mogao uplašiti prizor mog tvrdog lica i dugačkog mača.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
