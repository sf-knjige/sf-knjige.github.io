<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. SAJRIAKA
<P>&nbsp;&nbsp;&nbsp;&nbsp;&nbsp;Ja sam bio, po vremenu stizanja, jedan od prvih gostiju. Još je bilo više ushodanih poslužitelja, nego maskiranih gostiju, a poslužitelji su išli kao da su svoj posao počeli pre samo jednog trenutka, ali sa rešenošću da ga završe u celosti već sledećeg trenutka. Pripaljivali su kandelabre sa kristalnim sočivima i "lucis-korone", svetlosne krune, okačene sa viših grana drveća; iznosili su poslužavnike sa hranom i pićem, raspoređivali ih, premeštali ih, opet ih vraćali u jednu od kupolastih građevina - a ta tri posla obavljala su trojica poslužitelja, mada se povremeno dešavalo (nesumnjivo zato što su drugi bili zauzeti nečim drugim) da jedan isti poslužitelj obavi sva ta tri zadatka.
<BR>&nbsp;&nbsp;&nbsp;&nbsp;&nbsp;Neko vreme sam lutao po vrtu, diveći se cveću u sutonu koji se brzo gasio. Onda, uočavajući između stubova jednog paviljona kostimirane ljude, odoh šetkajućim korakom unutra, da im se pridružim.
<BR>&nbsp;&nbsp;&nbsp;&nbsp;&nbsp;Kako takvo okupljanje može izgledati u Kući Apsoluta, već sam opisao. Ovde, gde je društvo bilo celim svojim sastavom provincijalno, atmosfera skupa više je podsećala na decu koja su se maskirala starom odećom svojih roditelja; videh muškarce i žene koji su se kostimirali kao autohtoni i obojili lica riđom bojom, pa išarali mrljama bele, čak videh i jednog koji je stvarno bio autohton, a maskirao se u autohtona, i to kostimom ništa autentičnijim od kostima ovih ostalih, tako da sam bio sklon da mu se smejem sve dok nisam shvatio da je on, mada to možda shvatamo samo ja i on, zapravo kostimiran originalnije nego iko drugi, jer se maskirao u građanina Traksa koji se maskirao. Oko svih tih pravih i tobožnjih autohtona vrzmalo se desetak drugih, ništa manje apsurdnih prilika - oficiri obučeni kao žene i žene odevene kao vojnici, eklektici podjednako lažni kao ti autohtoni, pa gimnosofisti, papini izaslanici - ablegati, sa svojim pratiocima - akolitima, pa eremiti, eidoloni, zoantropi koji su pola ljudi a pola životinje, pa deodandi - krivci koji će biti prineti na žrtvu bogovima, i remontadosi u šarenim dronjcima i sa očima tako oslikanim da izgledaju lude.
<BR>&nbsp;&nbsp;&nbsp;&nbsp;&nbsp;Tada uvideh da sam se zaneo u razmišljanje o tome kako bi se sve ovo čudno završilo ako bi se ovde sada pojavio onaj koga zvahu Novo Sunce ili Zvezda Dana, i to sa istom onom iznenadnošću kako se pojavljivao u prošlosti toliko davnoj, kad su ga zvali i Koncilijator ili Pomiritelj, ako bi se pojavio ovde baš zato što je ovo neprikladno mesto, a on je oduvek voleo mesta ponajmanje prikladna, i ako bi sagledao ove ljude svežijim očima nego što bi iko od nas ikako mogao; ako bi on zatim, pojavivši se tako ovde, doneo odluku i sproveo je teurgijom - činom svoje volje - da svi ovi ljudi (od kojih nikog nisam poznavao, niti je iko poznavao mene) od sad pa zauvek žive u onim ulogama koje su večeras preuzeli: autohtoni zgureni uz dimljive vatre u planinskim kamenim kolibama, taj jedan pravi autohton da večno ostane građanin na maskenbalu, žene zauvek da jašu ka neprijateljima Komonvelta mamuzajući jahaću zver i mlatarajući mačem, oficiri da bockaju sitan vez sedeći pokraj severnih prozora i dižući povremeno pogled da bi uzdisali što je drum prazan, deodandi da kukaju i izgovaraju svoja neopisiva svetogrđa u divljini, a remontadosi da spaljuju sopstvene kuće i okreću pogled ka planinama u koje će poći; da ostanem neizmenjen samo ja, onako kao što brzina svetlosti, kažu, ostaje neizmenjena matematičkim transformacijama.
<BR>&nbsp;&nbsp;&nbsp;&nbsp;&nbsp;Onda, dok sam se sam za sebe široko osmehivao iza svoje maske, osetih pritisak koji je Kandža, u svojoj mekoj kožnoj kesici, počela vršiti na moju grudnu kost, da me podseti da Pomiritelj nije bio šala i da ja sa sobom nosim neki fragment njegove sile. Baš tada, bacajući pogled preko dvorane, preko svih tih glava sa perjanicama, šlemovima i raščupanim kosurinama, ugledah jednu Pelerinku.
<BR>&nbsp;&nbsp;&nbsp;&nbsp;&nbsp;Najbrže što sam mogao, prešao sam kroz dvoranu do nje, odgurujući one koji mi se nisu sami sklonili s puta. (Takvih je bilo malo, jer, iako niko nije pomišljao da ja jesam ono što izgledam, svi su zbog moje visine mislili da sam aristokrata, utoliko pre što se u blizini nije nalazio nijedan pravi uzvišeni.)
<BR>&nbsp;&nbsp;&nbsp;&nbsp;&nbsp;Ta pripadnica Pelerinskog reda nije bila ni mlada ni stara; ispod njene uzane domino-maske oko očiju, lice joj je izgledalo kao glatki oval, prefinjeno i udaljeno poput lica one prvosveštenice koja mi je dopustila da iziđem iz šator-katedrale pošto smo Agija i ja uništili oltar. U ruci je držala malu vinsku čašu kao da njome želi samo da se igra, a kad sam kleknuo pred njene noge, ostavila ju je na sto da bi mi mogla pružiti svoje prste da ih poljubim.
<BR>&nbsp;&nbsp;&nbsp;&nbsp;&nbsp;"Ispovedi me, domnicelo", počeh tonom preklinjanja. "Naneo sam tebi i svim tvojima sestrama štetu najveću."
<BR>&nbsp;&nbsp;&nbsp;&nbsp;&nbsp;"Smrt svima nama nanosi štetu", odvrati ona.
<BR>&nbsp;&nbsp;&nbsp;&nbsp;&nbsp;"Ja nisam Smrt." Digoh tada pogled ka njoj i protrese me prva sumnja. "Nisam On."
<BR>&nbsp;&nbsp;&nbsp;&nbsp;&nbsp;Začuo sam, iznad čavrljanja gomile, šištanje njenog uvučenog daha. "Nisi taj?"
<BR>&nbsp;&nbsp;&nbsp;&nbsp;&nbsp;"Ne, igumanijo." I mada sam već sumnjao u nju, pobojao sam se da će sad pobeći, pa sam posegnuo da uhvatim sveštenički opasač koji je visio sa njenog pojasa. "Domnicelo, oprosti mi, ali jesi li ti stvarno činilac tog reda?"
<BR>&nbsp;&nbsp;&nbsp;&nbsp;&nbsp;Bez ijedne dalje reči, ona odmahnu glavom, a onda pade na pod.
<BR>&nbsp;&nbsp;&nbsp;&nbsp;&nbsp;Nije retkost da klijent u našoj ublijeti glumi nesvesticu, ali ta podvala se lako otkriva. Lažni onesvešćenik namerno zatvori oči i drži ih zatvorene. Kod pravog onesvešćivanja, žrtva, a verovatnoća da će to biti muškarac je maltene jednaka verovatnoći da će biti žena, prvo izgubi kontrolu nad svojim očima, tako da one, na trenutak, više ne gledaju tačno u istom pravcu; ponekad se, ispod kapaka, i prevrnu nagore. A kapci se, opet, retko kad sasvim sklope, jer njihovo zatvaranje nije hotimični akt, nego posledica nekog opuštanja kapčanih mišića. Obično posmatrač može videti uzani polumesec beonjača između gornjih i donjih očnih kapaka, a ja sam to i video sada kada je ta žena pala.
<BR>&nbsp;&nbsp;&nbsp;&nbsp;&nbsp;Nekoliko muškaraca mi pomogoše da je odnesem do kauča u jednoj niši, a onda se začulo izobilje glupavih rečenica o vrućini i uzbuđenju, iako nije bilo, maločas, nikakve vrućine, a ni uzbuđenja. Neko vreme bilo je nemoguće rasterati te posmatrače - a onda je zanimanje za događaj prestalo, tako da bi mi tad bilo podjednako nemoguće da ih zadržim da sam to nekim slučajem želeo. U međuvremenu, žena u skerletnoj odeždi već se počela micati, a ja sam, opet, od jedne žene približno istih godina koja je bila obučena kao malo dete doznao da je to supruga nekog armigera čija vila nije mnogo udaljena od Traksa, ali koji je zbog nekakvog posla otputovao u Nesus. Tada sam se vratio do stola, doneo neku čašicu i dotakao njene usne crvenom tečnošću koja se u čaši nalazila.
<BR>&nbsp;&nbsp;&nbsp;&nbsp;&nbsp;"Ma ne", reče ona nejako. "Neću to... to je sangare vino, a ja ga mrzim - samo - samo sam ga izabrala zato što se boja slaže sa mojim kostimom."
<BR>&nbsp;&nbsp;&nbsp;&nbsp;&nbsp;"Zašto si pala u nesvest? Je li zato što sam pomislio da si prava kaluđerica?"
<BR>&nbsp;&nbsp;&nbsp;&nbsp;&nbsp;"Ne, nego sam pogodila ko si ti", reče ona; onda smo jedan trenutak ćutali, ona još u poluležećem položaju na divanu do kog sam pomogao da je odnesu, a ja sedeći kraj njenih nogu.
<BR>&nbsp;&nbsp;&nbsp;&nbsp;&nbsp;Tad sam u svom umu opet oživeo one trenutke kad sam kleknuo pred nju; imam, kao što sam već i pričao, moć da rekonstruišem svaki tren svoga života. Najzad moradoh reći: "Kako si znala?"
<BR>&nbsp;&nbsp;&nbsp;&nbsp;&nbsp;"Ma ko drugi u toj odeći, upitan da li je Smrt, odgovorio bi da jeste... jer bi bio u kostimu. Sedela sam u arhonovom sudu pre sedam dana, kad je moj muž optužio jednog od naših kmetova za krađu. Tog dana sam te videla kako stojiš sa strane, ruku sklopljenih na rukoštitniku tog mača koji je i sad na tebi, i kad sam sad čula šta si rekao, neposredno pošto si mi poljubio prste, prepoznala sam te i pomislila... Ma, ne znam šta sam pomislila! Valjda da si kleknuo pred mene zato što nameravaš da me ubiješ. Čisto po načinu kako si stajao, uvek si izgledao, kad sam te posmatrala u sudu, kao neko ko će se ponašati galantno prema jadnicima kojima će da otfikari tintaru, a naročito prema jadnicama."
<BR>&nbsp;&nbsp;&nbsp;&nbsp;&nbsp;"Kleknuo sam pred tebe samo zato što silno želim da nađem Pelerinke, a činilo se da tvoj kostim, kao i moj, nije kostim."
<BR>&nbsp;&nbsp;&nbsp;&nbsp;&nbsp;"Pa i nije. Hoću reći, ja nemam pravo da ga nosim, ali ipak ga nisu moje sluškinje skrpile za mene. To je prava odežda za monahinju." Ona zastade. "Znaš li da ja ne znam čak ni kako se zoveš?"
<BR>&nbsp;&nbsp;&nbsp;&nbsp;&nbsp;"Severijan. A ti si Sajriaka - to je pomenula jedna od ovih žena, dok smo ti pomagali. Mogu li pitati otkud ti ta odeća i da li znaš gde su Pelerinke sad?"
<BR>&nbsp;&nbsp;&nbsp;&nbsp;&nbsp;"Ovo nije deo tvojih dužnosti, a?" Jedan trenutak mi je zurila u oči, a onda odmahnula glavom. "Nego je nešto privatno. One su me odgajile. Bila sam iskušenica, znaš. Putovale smo uzduž i popreko ovog kontinenta, sticala sam divne nauke iz botanike prosto posmatrajući drveće i cveće dok smo prolazili. Ponekad, kad se prisetim tih vremena, čini mi se kao da smo stizale od palmi do borova za sedam dana, iako sam svesna da to ne može biti istina. Trebalo je da položim konačne zakletve, a oni tamo naprave odeždu za tebe godinu dana ranije, tako da je možeš probati i da se ona na tebi malo podesi, kao i da je vidiš među svojom običnom odećom svaki put kad se raspakuješ. To je kao ono kad devojka gleda venčanicu svoje majke, a zna da je to, takođe, bila venčanica njene babe, ali i da će se u njoj i ona, sama, venčati, ako se ikada uda. Ali ja svoju mantiju nikad nisam obukla; a kad sam pošla kući, a to je bilo tek posle dugog čekanja da prođemo tom pokrajinom, zato što nije imao ko da pođe sa mnom kao pratnja, ponela sam je sa sobom.
<BR>&nbsp;&nbsp;&nbsp;&nbsp;&nbsp;Dugo nisam razmišljala o njoj, nastavi ona. Onda je stigao ovaj arhonov poziv, pa sam odlučila da je obučem večeras. Ponosim se svojom figurom, morale smo samo malo da popustimo odeždu tu i tamo. Mislim da mi, ipak, dobro stoji, a imam i lice za Pelerinku, mada nemam njihove oči. Zapravo, te oči nikad nisam ni imala, premda sam svojevremeno mislila da ću ih steći kad položim zavet, ili kasnije. Naša upravnica iskušenica imala je taj pogled. Umela je da sedi i šije, a da joj oči budu takve da kad ih pogledaš, čini ti se da vide sve do kraja Urta gde žive perišiji, da su se zagledale kroz tu pocepanu staru suknju i kroz zidove šatora, da gledaju kroz sve. Ne, ne znam gde su Pelerinke sad - a ne verujem ni da one same to znaju, mada Majka njihova to možda zna."
<BR>&nbsp;&nbsp;&nbsp;&nbsp;&nbsp;Rekoh: "Mora biti da si među njima imala prijateljice. Zar neke od tvojih drugarica-iskušenica nisu ostale?"
<BR>&nbsp;&nbsp;&nbsp;&nbsp;&nbsp;Sajriaka slegnu ramenima. "Nijedna od njih mi nikad nije pisala. Zaista ne znam."
<BR>&nbsp;&nbsp;&nbsp;&nbsp;&nbsp;"Da li se osećaš dovoljno dobro da se vratiš na ples?" U našu nišu počela je dopirati muzika.
<BR>&nbsp;&nbsp;&nbsp;&nbsp;&nbsp;Nije pomakla glavu, ali videh pokret njenih očiju: one su maločas, dok je pričala o Pelerinkama, bludile niz hodnike godina, a sad su se okrenule da mene pogledaju postrance. "Da li je to ono što ti želiš da radiš?"
<BR>&nbsp;&nbsp;&nbsp;&nbsp;&nbsp;"Pa ne bih rekao. Nikad se ne osećam sasvim opušteno u gomili sveta, osim ako su to moji prijatelji."
<BR>&nbsp;&nbsp;&nbsp;&nbsp;&nbsp;"A ti imaš i prijatelja?" Izgledala je istinski zaprepašćeno.
<BR>&nbsp;&nbsp;&nbsp;&nbsp;&nbsp;"Ne ovde - zapravo, samo jednog ovde. U Nesusu, imao sam bratiju naše gilde."
<BR>&nbsp;&nbsp;&nbsp;&nbsp;&nbsp;"Shvatam." Oklevala je. "Nismo mi ni pod kakvom obavezom da pođemo. Ovo će da potraje celu noć, a u zoru, ako se arhon još dobro provodi, biće spuštene zavese da bi se otklonila svetlost, možda će čak biti podignut platneni svod preko vrta. Mi ovde možemo sedeti koliko god nam je volja, a kad god prođe neko od poslužitelja, dobićemo da jedemo i pijemo šta nam se ushte. Ako prođe neko s kim hoćemo da pričamo, navešćemo ga da stane i da nas zabavlja."
<BR>&nbsp;&nbsp;&nbsp;&nbsp;&nbsp;"Bojim se da bih ja počeo da ti dodijavam pre nego što bi noć mnogo odmakla", rekoh.
<BR>&nbsp;&nbsp;&nbsp;&nbsp;&nbsp;"Ma ne, nikako, ne nameravam da ti dopustim da mnogo pričaš. Govoriću ja i nateraću te da slušaš. Za početak - znaš li da si vrlo zgodan?"
<BR>&nbsp;&nbsp;&nbsp;&nbsp;&nbsp;"Znam da nisam. Ali pošto me nikad nisi videla bez ove maske, ne možeš ni na koji način znati kako izgledam."
<BR>&nbsp;&nbsp;&nbsp;&nbsp;&nbsp;"Naprotiv."
<BR>&nbsp;&nbsp;&nbsp;&nbsp;&nbsp;Nagnula se napred kao da hoće da sagleda moje lice kroz otvore na maski, otvore za oči. Njena maska, u istoj boji kao njena mantija, bila je tako mala da je zapravo tek forme radi bila tu: dve bademasto uobličene petlje platna oko očiju; ipak, davala je Sajriaki izvestan egzotični izgled koga inače ne bi bilo, a davala joj je, rekao bih, i prisenak tajanstvenosti i skrivenosti koja znači da je teret odgovornosti podignut.
<BR>&nbsp;&nbsp;&nbsp;&nbsp;&nbsp;"Sigurna sam da si veoma inteligentan čovek, ali nisi na zabave ove vrste išao onako često kao ja, inače bi naučio veštinu da oceniš lice koje ne vidiš. To je, dakako, najteže kad osoba koju gledaš ima krutu drvenu masku koja se ne prilagođava licu, ali čak i tad se može mnogo štošta pogoditi. Ti imaš oštar vrh vilice, zar ne? Sa malim okomitim usekom na sredini."
<BR>&nbsp;&nbsp;&nbsp;&nbsp;&nbsp;"Da, što se tiče šiljatog vrha", rekoh. "Ne, što se tiče useka."
<BR>&nbsp;&nbsp;&nbsp;&nbsp;&nbsp;"Ti to ili lažeš, da me zbuniš, ili nisi nikad primetio. Ja o vrhu vilice ocenim gledajući struk, naročito kod muškaraca, gde leži moje glavno zanimanje. Uzani struk - oštra vilica, a ta tvoja maska od štavljene kože otkriva taman toliko da se ovo potvrdi. Oči ti jesu duboko usađene, ali su krupne i pokretljive, a to kod muškaraca znači usečen vrh vilice, naročito ako je lice mršavo. Imaš visoke jagodične kosti - njihovi oblici se malčice vide krozi masku, a one će izgledati još i više, zato što su ti obrazi ravni. Kosa ti je crna, zato što su ti dlačice na nadlanicama crne, a usne su ti tanke, to se vidi kroz otvor za usta na maski. Pošto ih ne mogu videti cele, znači da se povijaju, uvijaju, a to je kod usana muškarca najpoželjnije."
<BR>&nbsp;&nbsp;&nbsp;&nbsp;&nbsp;Nisam znao šta bih rekao i, istinu da kažem, tad bih je veoma rado bio napustio; konačno upitah: "Hoćeš da skinem masku da proveriš tačnost svojih procena?"
<BR>&nbsp;&nbsp;&nbsp;&nbsp;&nbsp;"O, ne, to ne smeš. Ne, dok ne zatrube aubade. Osim toga, uzmi u obzir moja osećanja. Ako bi ti skinuo masku i ja videla da ipak nisi zgodan, ostala bih bez jedne zimljive noći." Već neko vreme sedela je uspravno. Sad se osmehnula i zavalila opet na divan, a kosa joj se rasula oko nje kao tamni oreol. "Ne, Severijane, treba da otkriješ ne svoje lice, nego svoj duh. Kasnije ćeš to uraditi tako što ćeš mi pokazati sve što bi uradio kad bi bio slobodan da uradiš šta god želiš, a sad odmah, tako što ćeš mi ispričati sve što želim da znam o tebi. Doputovao si iz Nesusa - to sam doznala. Zašto ti je tako stalo da nađeš Pelerinke?"
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
