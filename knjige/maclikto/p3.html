<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. PRED IZBOM
<P>&nbsp;&nbsp;&nbsp;&nbsp;&nbsp;Kad sam stigao do Dorkas, nisam je mogao navesti da progovori. Nije u pitanju bilo samo to što je bila ljuta na mene, kao što sam tad mislio. Ćutanje se spustilo na nju kao bolest, ne ozleđujući njene usne i jezik, ali poništavajući njenu volju da ih upotrebljava, možda čak i njenu želju da to čini, baš kao što neke infekcije unište našu želju za zadovoljstvom i čak našu sposobnost da shvatimo pojavu radosti kod drugih ljudi. Kad nisam dizao njeno lice ka svome, ona nije gledala ni u šta, već je samo ukočeno zurila u tle ispred svojih stopala, ne videći, rekao bih, ni njega; ili je pokrivala lice šakama, kao što je to činila i kad sam je našao.
<BR>&nbsp;&nbsp;&nbsp;&nbsp;&nbsp;Želeo sam da joj govorim, jer sam verovao - tada - da mogu kazati nešto, mada nisam znao šta tačno, šta će je vratiti sebi. Ali nisam mogao da joj pričam tu na doku, gde su nosači buljili u nas, a neko vreme nisam nalazio ni mesto gde bih je odveo. U jednoj obližnjoj uličici koja se počinjala uspinjati obronkom istočno od reke, videh poprečno ispruženu ploču sa firmom neke krčme. U tesnoj zajedničkoj sobi sedeli su i jeli gosti, ali ja sam, za nekoliko aesa, iznajmio jednu sobu na prvom spratu, sobicu gde je krevet bio jedini komad nameštaja i gde za neki drugi nameštaj baš i nije bilo mesta; tavanica je bila tako niska da na jednom kraju sobe nisam mogao stajati uspravno. Gazdarica je mislila da mi uzimamo sobu radi ljubavne veze, što je pod tim okolnostima bila prirodna pomisao - ali je, takođe, zbog očajničkog izraza na Dorkasinom licu, mislila da ja imam neku moć da Dorkas prisiljavam, ili da sam čak kupio Dorkas od nekog svodnika, pa je zato njoj uputila pogled rastapajućeg saosećanja (što Dorkas, čini mi se, uopšte nije primetila), a meni pogled teške optužbe.
<BR>&nbsp;&nbsp;&nbsp;&nbsp;&nbsp;Zatvorio sam vrata, navukao rezu na njih i nagnao Dorkas da legne na krevet; onda sam seo uz nju i pokušao da je blago uvučem u razgovor, pitajući je šta nije u redu i šta bih ja mogao učiniti da uklonim taj neznani uzrok njene uznemirenosti i tako dalje. Kad sam uvideo da to nema dejstva, počeh da pričam o sebi, na osnovu pretpostavke da je ona presekla svaki razgovor sa mnom samo zato što se užasnula uslova u Vinkuli.
<BR>&nbsp;&nbsp;&nbsp;&nbsp;&nbsp;"Nas prezire svako", rekoh. "Prema tome, nema razloga da ti ne prezireš mene. Nije iznenađenje što si sad počela da me mrziš, nego što si tako dugo izdržala pre nego što si se svojim osećanjima pridružila ostalim ljudima. Ali, pošto te volim, pokušaću da izložim argumente u korist moje gilde, pa time i argumente koji idu meni u prilog, jer se nadam da se posle toga nećeš osećati tako rđavo zbog činjenice da si volela jednog mučitelja, bez obzira na to što me ne voliš više."
<BR>&nbsp;&nbsp;&nbsp;&nbsp;&nbsp;"Mi", nastavih, "nismo okrutni. Ne uživamo u svom poslu, sem što smo oduševljeni ako ga radimo dobro, a to znači ako radimo brzo i ako ne činimo ni više ni manje od onoga što nam zakon nalaže. Izvršavamo naređenja sudija, a oni se na svojim položajima nalaze zato što narod na to pristaje. Neki pojedinci nam govore da ne bi trebalo da činimo ništa od onoga što činimo i da takve stvari ne bi trebalo da čini niko. Kažu da je kazna izvršena hladnokrvno veći zločin od ijednog zločina koji su naši klijenti mogli počiniti.
<BR>&nbsp;&nbsp;&nbsp;&nbsp;&nbsp;U tome može biti pravednosti, ali to je pravednost koja bi satrla ceo Komonvelt. Niko se ne bi mogao osećati bezbedno, a niko ne bi ni bio bezbedan i na kraju bi se narod digao na bunu - prvo protiv lopova i ubica, zatim protiv svakog ko krši narodne predstave o ispravnosti i najzad protiv najobičnijih neznanaca i izgnanika. Onda bi se stanovništvo vratilo starim užasima kamenovanja i spaljivanja, gde svako nastoji da doprinese još jače nego njegov komšija, zato što se plaši da će neko sutra za njega pomisliti da je imao izvesne naklonosti prema nesretniku koji umire danas.
<BR>&nbsp;&nbsp;&nbsp;&nbsp;&nbsp;Postoje i takvi koji nam vele da neki klijenti zaslužuju najstrožiju kaznu, dok drugi ne, i da bi trebalo da odbijemo da izvršavamo svoju dužnost nad ovim drugim. Svakako, neki jesu više krivi, a neki manje, to tako mora biti, čak može biti tačno da nama bivaju predati i neki koji nisu učinili nikakvo zlo, ni ono za koje su optuženi, ni ma kakvo drugo.
<BR>&nbsp;&nbsp;&nbsp;&nbsp;&nbsp;Ali, pojedinci koji ističu takve argumente jednostavno postavljaju sebe kao sudije iznad onih sudija koje je autarh naimenovao; no, to su sada sudije sa manje pravnog obrazovanja i bez zakonske moći da pozovu svedoke. Takvi zahtevaju da otkažemo poslušnost pravim sudijama i da počnemo slušati njih, ali ne mogu da dokažu da našu poslušnost zaslužuju u iole većoj meri.
<BR>&nbsp;&nbsp;&nbsp;&nbsp;&nbsp;Ima i onih koji tvrde da naši klijenti ne treba da budu mučeni, niti likvidirani, nego naterani da argatuju u korist Komonvelta, da kopaju kanale, podižu osmatračnice i tako dalje. Ali troškovi za njihovu stražu i lance bili bi toliki da bi za te pare mogli biti unajmljeni časni radnici, koji bi inače ostali bez hleba. Zašto da lojalni radnici umiru od gladi, samo zato da ubice ne bi umirale niti lopuže osetile ikakav bol? Osim toga, ti lopovi i ubice, pošto nisu verni zakonu niti se nadaju ikakvoj plati, ne bi hteli raditi osim pod korbačem. A šta je to bičevanje, a ako ne opet mučenje, samo pod novim imenom?
<BR>&nbsp;&nbsp;&nbsp;&nbsp;&nbsp;Dalje, ima i takvih koji kažu da svako ko je osuđen treba da ostane u zatvoru, u udobnosti i bez bola, mnogo godina - a u mnogim slučajevima i doživotno. Međutim, ljudi u udobnosti i bez bola žive dugo, a svaki oričok potrošen na njihovo izdržavanje morao bi biti oduzet od nekih korisnijih svrha. O ratu ne znam mnogo, ali znam koliko para treba da se kupuje oružje i vojnicima daje plata. Bitke su sada na severu, u planinama, tako da se mi borimo kao da smo iza stotinu zidova. Ali šta ako bi rat stigao u pampe? Da li bi bilo moguće zadržati Ascijane, na tako širokom manevarskom prostoru? A kako bi se Nesus hranio ako bi krda pala u njihove ruke?
<BR>&nbsp;&nbsp;&nbsp;&nbsp;&nbsp;Ako nećemo da ostavljamo krivce u udobnim zatvorima, niti da ih mučimo, šta preostaje? Ako budu poubijani svi, svi jednako, onda će se misliti da je sirotica koja je nešto ukrala jednako zla kao i mati koja otruje sopstveno čedo, što je učinila Morvena od Saltusa. Da li bi ti to želela? U vremenima mira, mnogi krivci bi mogli biti prognani. Ali poslati ih u progonstvo sada, značilo bi samo izručiti Ascijanima bataljone uhoda - oni bi ih izvežbali, snabdeli novcem i uputili natrag među nas. Ubrzo ni u koga ne bismo mogli imati poverenja, bez obzira na to što bi svi govorili našim jezikom. Da li bi ti to želela?"
<BR>&nbsp;&nbsp;&nbsp;&nbsp;&nbsp;Dorkas je na postelji ležala tako tiho, da sam na trenutak pomislio da je zaspala. Ali njene oči, te ogromne oči izvanrednog plavetnila, bejahu otvorene; a kad sam se nagnuo da je osmotrim, te oči su se pomakle i neko vreme se činilo da me gledaju onako kako bi mogle gledati širenje kružnih talasića u bari vode.
<BR>&nbsp;&nbsp;&nbsp;&nbsp;&nbsp;"U redu, đavoli smo", rekoh. "Ako ti se tako dopada. Ali smo potrebni. Čak i sile nebeske suočene su sa neophodnošću da zapošljavaju vragove."
<BR>&nbsp;&nbsp;&nbsp;&nbsp;&nbsp;Suze joj pođoše na oči, a ja nisam mogao znati da li plače zato što me je povredila ili zato što vidi da sam još prisutan. U nadi da ću je pridobiti da mi opet bude naklona kao nekad, počeh da pričam o vremenima kad smo još putovali ka Traksu i da je podsećam kako smo se sreli na onoj čistini posle bekstva iz vrta Kuće Apsoluta, zatim kako smo razgovarali u tim velikim baštama pre drame dr Talosa, kako smo šetali kroz rascvali voćnjak, seli na jednu staru klupu pokraj polomljenog vodoskoka; podsećao sam je na sve ono što mi je tada govorila i što sam ja govorio njoj.
<BR>&nbsp;&nbsp;&nbsp;&nbsp;&nbsp;I činilo mi se da je njena tuga postala za jednu česticu manja, sve dok taj vodoskok ne pomenuh, vodoskok čije su vode isticale iz raspuklog tanjirastog udubljenja i stvarale potočić koji je neki baštovan usmerio da krivuda između stabala, da bi ih osvežavao, i najzad da tu, natapajući tle, nestane; ali onda se tama koja nigde u sobi nije postojala osim na Dorkasinom licu tu i učvrsti, kao jedno od onih čudnih bića koja su gonila Jonasa i mene kroz kedrovu šumu. Posle toga me više nije htela ni pogledati, a nešto kasnije stvarno zaspa.
<BR>&nbsp;&nbsp;&nbsp;&nbsp;&nbsp;Ustao sam najtiše što sam mogao, sklonio rezu sa vratiju i sišao niz krivo stepenište. Gazdarica je još radila u prizemlju, u zajedničkoj sobi, ali gostiju tu više nije bilo. Objasnih joj da je žena koju sam doveo bolesna, platih joj kiriju za tu sobu za nekoliko dana unapred i obećah da ću se vratiti i podmiriti sve ostale troškove koji budu nastali. Zamolih je da povremeno pogleda Dorkas i da joj daje hranu ako ova bude htela da jede.
<BR>&nbsp;&nbsp;&nbsp;&nbsp;&nbsp;"Ah, nama će biti blagoslov da imamo nekoga ko će u toj sobi spavati", reče gostioničarka. "Ali, ako je tvoja draga bolesna, da li je 'Patkino gnezdo' najbolje mesto za nju? Zar je ne možeš odvesti kući?"
<BR>&nbsp;&nbsp;&nbsp;&nbsp;&nbsp;"Bojim se da se upravo i razbolela zbog stanovanja u mojoj kući. Ako i nije, ipak ne želim da rizikujem da se njeno stanje, povratkom tamo, pogorša."
<BR>&nbsp;&nbsp;&nbsp;&nbsp;&nbsp;"Jadna slađana!" Gazdarica zatrese glavom. "Tako je zgodna, a čini se kao da je još dete. Koliko joj je godina?"
<BR>&nbsp;&nbsp;&nbsp;&nbsp;&nbsp;Rekoh joj da ne znam.
<BR>&nbsp;&nbsp;&nbsp;&nbsp;&nbsp;"Pa, posetiću je i daću joj supe kad bude spremna za to." Pogledala me je kao da hoće da kaže da će to vreme brzo doći kad se ja sklonim. "Ali želim da znaš da ja nju ovde neću držati u zarobljeništvu za tebe. Ako zaželi da ode, biće slobodna da to učini."
<BR>&nbsp;&nbsp;&nbsp;&nbsp;&nbsp;Kad sam stupio iz te male gostionice na ulicu, poželeo sam da se vratim u Vinkulu najkraćom putanjom; ali sam pogrešio. Naime, pretpostavio sam da će biti brže, pošto uzana ulica u kojoj se nalazi "Patkino gnezdo" vodi maltene pravo na jug, produžiti tom ulicom, pa posle preći Acis na nekom nizvodnijem mestu, nego vraćati se putem koji smo Dorkas i ja upravo prešli, sve do podnožja zadnjeg zida dvorca Acijes.
<BR>&nbsp;&nbsp;&nbsp;&nbsp;&nbsp;Ta uska ulica me je izdala, što je trebalo da očekujem da sam bolje poznavao običaje u Traksu. Te krive ulice koje vijugaju po obroncima ponegde se ukrštaju, ali, ipak, gotovo sve vode uzbrdo ili nizbrdo; prema tome, da bi čovek stigao od jedne kuće pribijene uz liticu, do druge (osim ako su u neposrednoj blizini ili jedna iznad druge) mora da siđe sve do središnjeg šetališta pored reke, pa da se opet zaputi uzbrdo. I tako se vrlo brzo nađoh isto toliko visoko na istočnoj litici koliko je Vinkula visoko na zapadnoj, sa manjim izgledima da do Vinkule stignem nego u času kada sam izišao iz krčme.
<BR>&nbsp;&nbsp;&nbsp;&nbsp;&nbsp;Ako ću biti iskren, ovo saznanje nije bilo baš u celosti neprijatno. U Vinkuli me je čekao posao, a ja nisam nešto goreo od želje da se bacim na njega; Dorkas je još ispunjavala moje misli. Više mi je prijalo da svoja osujećenja odagnam kroz pešačenje, zato reših da se penjem dalje tom levo-desno ulicom, ako treba baš i do vrha, a onda da vidim Vinkulu i dvorac Acies sa te visine i najzad da pokažem svoju službenu značku stražarima koji se nalaze iznad toga, na utvrđenjima, te da se vratim hodajući po tim tvrđavskim gradskim zidinama sve do Kapulusa, najnizvodnijeg mogućeg prelaza preko reke.
<BR>&nbsp;&nbsp;&nbsp;&nbsp;&nbsp;Međutim, posle još pola smene i silnog napora, uvideo sam da dalje neću moći. Ulica se završila liticom tri-četiri lanca visokom, a možda se zapravo okončala i ranije, jer poslednjih nekoliko desetina koraka hodao sam stazom, valjda privatnom, koja je vodila do jedne očajne izbe od blata i štapova, pred kojom stadoh.
<BR>&nbsp;&nbsp;&nbsp;&nbsp;&nbsp;Kada sam se temeljito uverio da se ovaj okomiti zid stena ne može zaobići i da sa mesta gde stojim i sa znatnog prostora levo i desno odatle nema nikakvih putanja ka vrhu, spremih se, zgađen, da se okrenem i odem, kad iz kolibice iziđe jedno dete, kao da se šunja, i poče mi prilaziti nekako postrance, sa nekom mešavinom smelosti i straha, gledajući me samo desnim okom i pružajući malu, vrlo prljavu šaku, sveopštim prosjačkim gestom. Možda bih se i nasmejao tom jadnom stvorenjcu, tako bojažljivom, a tako nametljivom, da sam bio bolje raspoložen; ovako, spustih nekoliko aesa u prljavi dlan.
<BR>&nbsp;&nbsp;&nbsp;&nbsp;&nbsp;Ohrabreno, dete se odvaži da kaže: "Moja sestra je bolesna. Jako bolesna, sire." Po boji glasa zaključio sam da je dečak; a pošto je, progovorivši, okrenuo glavu gotovo sasvim ka meni, video sam da mu je levo oko nateklo i zatvoreno zbog neke infekcije. Iz tog oka su curile suze gnoja i sušile se na obrazu ispod. "Jako, jako bolesna."
<BR>&nbsp;&nbsp;&nbsp;&nbsp;&nbsp;"Vidim", rekoh mu.
<BR>&nbsp;&nbsp;&nbsp;&nbsp;&nbsp;"O, ne vidite, sire. Ne možete odatle. Ali ako želite, možete pogledati kroz vrata - njoj neće smetati."
<BR>&nbsp;&nbsp;&nbsp;&nbsp;&nbsp;Upravo tad jedan čovek sa ishabanom kožnom pregačom kamenoresca doviknu: "Šta je, Džejderu? Šta hoće?" Taj se mukotrpno penjao stazom ka nama.
<BR>&nbsp;&nbsp;&nbsp;&nbsp;&nbsp;Kao što je svako mogao predvideti, dečko se zbog ovog pitanja samo uplašio, pa je zaćutao. Rekoh: "Pitao sam koji je najbolji put do donjeg grada."
<BR>&nbsp;&nbsp;&nbsp;&nbsp;&nbsp;Kamenorezac ništa ne odgovori, nego stade na oko četiri duga koraka od mene i prekrsti na grudima ručetine koje su izgledale tvrđe od kamena koji su lomile. Svojim izgledom odavao je ljutnju i nepoverenje, a ja nisam mogao sa sigurnošću znati zbog čega. Možda je moj naglasak odavao da sam sa juga; možda je moja odeća, iako nipošto bogata ili kitnjasta, nagoveštavala da pripadam višoj društvenoj klasi nego on.
<BR>&nbsp;&nbsp;&nbsp;&nbsp;&nbsp;"Da li sam zašao u tuđi posed?" upitah. "Jesi li ti vlasnik ovog mesta?"
<BR>&nbsp;&nbsp;&nbsp;&nbsp;&nbsp;Odgovora nije bilo. Kakva god da su bila njegova osećanja u vezi sa mnom, jasno se videlo da, po njegovom mišljenju, opštenja između nas dvojice ne može biti. Ja sam se, dakle, mogao njemu obraćati samo kao čovek zveri, i to čak ne ni inteligentnoj životinji, nego samo kao što gonič viče na marvu. A sa njegove tačke gledišta, moje reči su bile isto što i obraćanje životinje čoveku, samo zvuci nastali u grlu.
<BR>&nbsp;&nbsp;&nbsp;&nbsp;&nbsp;Zapazio sam da se u knjigama zastoji ove vrste ne odigravaju takoreći nikad; autori tako brižno priželjkuju da poguraju svoje priče napred (ma koliko drvene bile, makar se i koturale kao pijačna zaprežna kola sa cijukavim točkovima koji nikad ne miruju i koji vode samo do prašnjavih selendri gde je šarm vangradskih zona izgubljen, a zadovoljstva grada neće nikad biti nađena), da ovakvih nesporazuma nema, niko ne odbija da pregovara. Ubica koji je prislonio bodež uz vrat svoje žrtve pun je želje da podrobno raspravi celu stvar, u ma kom obimu koji bude po volji žrtvi ili autoru. Dvoje ljubavnika u strasnom zagrljaju pokazuju podjednaku, ako ne i veću, spremnost da odlože ubadanje.
<BR>&nbsp;&nbsp;&nbsp;&nbsp;&nbsp;U životu nije tako. Piljio sam ja u ovoga klesara, a on u mene. Činilo mi se da bih ga mogao ubiti, ali u ovo nisam mogao biti siguran, ne samo zato što je izgledao neobično jak nego i zato što nisam mogao sa sigurnošću znati nema li on neko skriveno oružje ili prijatelje u okolnim bednim nastambama. Imao sam utisak da će on pljunuti na zemlju između nas i da je to uradio, bacio bih mu đelabu preko glave i sputao bih ga. Ali nije pljunuo, a kad smo proveli nekoliko trenutaka zureći jedan u drugog, dečko, koji možda nije imao pojma šta se dešava, opet reče: "Možete pogledati kroz vrata, gospodine. Mojoj sestri neće smetati." Usudio se čak i da me malo povuče za rukav, željan da mi pokaže da nije lagao, ne uviđajući da je već i njegov sopstveni izgled dovoljno opravdanje za ma koju količinu prošnje.
<BR>&nbsp;&nbsp;&nbsp;&nbsp;&nbsp;"Verujem ti", rekoh. Ali onda mi postade jasno da ja, govoreći da mu verujem, ujedno njega i vređam, jer pokazujem da u njegove reči ne verujem dovoljno da bi ih proverio. Sagnuo sam se, zavirio unutra, mada u prvi mah nisam mogao mnogo videti, zato što sam gledao iz sunčevog sjaja u senovitu unutrašnjost te potleuše.
<BR>&nbsp;&nbsp;&nbsp;&nbsp;&nbsp;Izvor svetlosti bio je takoreći pravo iza mene. Osećao sam njen pritisak na potiljku, a bio sam i svestan da me kamenorezac može sada napasti neometano, jer sam mu okrenuo leđa.
<BR>&nbsp;&nbsp;&nbsp;&nbsp;&nbsp;Iako majušna, ta prostorija nije bila zakrčena. Uz zid naspram ulaznih vrata bilo je natrpano nešto slame. A na slami je ležala ta devojka. Bila je u onom stadijumu bolesti kad prema bolesnoj osobi više ne osećamo sažaljenje, jer je ona sada objekat koji izaziva užas. Lice joj bejaše mrtvačka glava, a na njoj razapeta koža, tanka i prozirna kao na gornjoj površini doboša. Njene usne joj više nisu mogle, ni u snu, pokrivati zube, a kosa joj je, termperaturom pokvašena, poispadala u toliko meri da je samo po koji pramičak ostao.
<BR>&nbsp;&nbsp;&nbsp;&nbsp;&nbsp;Oslonio sam obe šake na zidove od blata i pruća, levo i desno od ulaza, i uspravio se. Dečko reče: "Vidite da je vrlo bolesna, gospodine. Moja sestra." On opet pruži šaku.
<BR>&nbsp;&nbsp;&nbsp;&nbsp;&nbsp;Video sam tu šaku - evo, vidim je i sada ispred sebe - ali je tada nisam svešću registrovao. Bio sam u stanju da mislim samo na Kandžu; a ona kao da me je gurala u grudnu kost, i to ne kao teg, već pre kao zglavci neke nevidljive pesnice. Sećao sam se onog ulan-konjanika koji je izgledao mrtav sve dok nisam njegove usne dotakao Kandžom, ali to mi se činilo kao stvar iz daleke prošlosti; pa se setih majmun-čoveka i njegovog patrljka ruke; pa načina na koji su Jonasove opekotine postale blaže kad sam prevukao Kandžu duž njih. Nisam Kandžu nijednom upotrebio, čak ni pomislio da je upotrebim, otkad nije uspela da spase Jolentu.
<BR>&nbsp;&nbsp;&nbsp;&nbsp;&nbsp;A sad je iza mene bilo tako dugo razdoblje čuvanja tajne, da sam se plašio da pokušam ponovo. Imao bih, možda, volje da dotaknem Kandžom umiruću devojku, da njen brat nije gledao; dotakao bih i njegovo bolesno oko, da nije bio tu zlovoljni klesar. Završilo se tako da sam se samo upinjao da dišem, uprkos sili koja mi je naprezala rebra, a učinio nisam ništa; krenuo sam nizbrdo, ne zapažajući u kom pravcu hodam. Čuo sam kako je kamenoreščeva pljuvačka izletela iz njegovih usta i pljusnula na izlizanu kamenu stazu iza mene; ali nisam tada znao kakav je to zvuk, nego sam shvatio šta je tek kad sam već bio nadomak Vinkule i kad sam se manje-više vratio sebi.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
