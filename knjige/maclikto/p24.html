<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. LEŠ
<P>&nbsp;&nbsp;&nbsp;&nbsp;&nbsp;Ja nikada ne otkrih kojim svrhama su služile one druge zgrade. Ali ne shvatih ni ovu, kružnu, kupolom pokrivenu. Zidovi su joj bili od metala - ne od onog tmastog, a sjajnog, od koga su zidovi naših citadelskih kula, nego od neke svetle legure nalik na uglačano srebro.
<BR>&nbsp;&nbsp;&nbsp;&nbsp;&nbsp;Ova svetlucava zgrada stajala je navrh jedne platforme opasane stepeništem; prisustvo te platforme činilo mi se čudno, jer su katafrakti, u svojim prastarim oklopima, jednostavno stajali na ulicama. Duž spoljašnjeg, kružnog zida zgrade postojala su petora vrata (jer mi smo zgradu obišli pre nego što smo ušli), sva otvorena. Posmatrajući pažljivo i vrata i pod pokraj njih, pokušao sam da ocenim jesu li već mnogo godina otvorena; na toj visini prašine je bilo malo i ja na kraju ne dođoh ni do kakvog pouzdanog zaključka. Kad smo ovu svoju inspekciju završili, rekoh dečaku da pusti mene da uđem prvi i kročih unutra. Ništa se nije dogodilo. Čak i kad je dečko ušao za mnom, vrata se nisu zatvorila, nikakav neprijatelj nije jurnuo na nas, nikakva energija nije obojila vazduh, a pod je ostao čvrst ispod naših nogu. Svejedno, imao sam osećanje da smo, nekako, ušli u zamku: da smo napolju, na planini, bili slobodni, pa ma koliko trpeli od žeđi i gladi, a da ovde više nismo slobodni. Mislim da bih se tad okrenuo i dao u bekstvo da nije on bio sa mnom. Ovako nisam želeo da ispadnem sujeveran ili uplašen, a osećao sam i obavezu da pokušam da nađem hranu i vodu.
<BR>&nbsp;&nbsp;&nbsp;&nbsp;&nbsp;U toj zgradi bilo je mnogo naprava kojima ne mogu nikakav naziv dati. Nije to bio nameštaj, nisu bili ni sanduci, ali ni mašine u onom smislu u kome ja tu reč shvatam. Većina je imala čudne uglove; na nekima sam video otvore koji kao da su bili namenjeni da se u njima sedi, ali bi sedeocima bilo tesno, a, osim toga, svaki bi bio licem okrenut ka nekom delu naprave, a ne ka svojim drugarima. U nekim drugim napravama kao da su postojala vodoravna udubljenja gde se neko, možda, nekad odmarao.
<BR>&nbsp;&nbsp;&nbsp;&nbsp;&nbsp;Između tih naprava postojali su prolazi, potpuno pravi, koji su, kao paoci kolskog točka, svi vodili do središta tog zdanja. Gledajući niz onaj prolaz u koji smo mi zašli, video sam, nejasno, neki crveni predmet, a na njemu jedan mnogo manji, smeđi. U početku nisam mnogo pažnje obraćao na te predmete, ali kad sam stekao uverenje da opisane sprave nisu nama dvojici ni od kakve koristi, a i da nisu po nas opasne, povedoh dečka tamo.
<BR>&nbsp;&nbsp;&nbsp;&nbsp;&nbsp;Taj crveni predmet bio je kauč, veoma složeno izrađen, sa kaiševima, tako da bi zatvorenik mogao biti za njega vezan. Uokolo ležaja bili su mehanizmi čija svrha kao da je bilo to da obezbede hranu i odstranjuju otpadne materije. Kauč je bio na maloj uzdignutoj platformi, a na kauču je ležalo telo čoveka sa dve glave. Razređeni, suvi planinski vazduh odavno je doveo do isušivanja leša - koji je, poput tih tajanstvenih zgrada, mogao biti star jednu godinu ili hiljadu godina. To je bio čovek višeg rasta nego ja, možda čak i uzvišeni, i moćne mišićne građe - svojevremeno. A sada bih ja, pomislio sam, mogao jednim pokretom da mu istrgnem ruku iz ramena. Nije imao nikakvu tkaninu na bedrima, ni ma kakvu drugu odeću; mi smo navikli da vidimo nagle promene razmera organa za razmnožavanje, ali, ipak, bilo je neobično videti ih ovde toliko sparušene. Na glavama tog čoveka ostalo je nešto malo kose i meni se učini da je, nekada, kosa desne glave bila crna; za kosu leve glave jasno se videlo da je bila žućkasta. Oči na obema glavama bile su sklopljene, a usta otvorena; videlo se nekoliko zuba. Primetio sam da kaiševi, koji su ovo stvorenje mogli pritegnuti uz ležaj, nisu provučeni kroz svoje kopče.
<BR>&nbsp;&nbsp;&nbsp;&nbsp;&nbsp;Međutim, mene je u tim trenucima daleko više zanimao mehanizam koji je tog čoveka nekada hranio. Rekao sam sebi da su te drevne mašine često bile u zapanjujućoj meri trajne i da je ova mašina, iako već dugo napuštena, bila u uslovima najpovoljnijim za očuvanje; zato počeh da uvrćem svu dugmad koju sam mogao naći i potežem sve poluge, pokušavajući da nateram mašinu da pruži nešto hranljivo. Dečko me je gledao, a kad je to moje petljanje potrajalo, on me upita da li ćemo pomreti od gladi.
<BR>&nbsp;&nbsp;&nbsp;&nbsp;&nbsp;"Ne", rekoh mu. "Mi bez hrane možemo izdržati mnogo duže nego što bi ti pomislio. Problem daleko preči jeste kako da nađemo nešto za piće, ali ako ne budemo uspeli ništa da nađemo ovde, sasvim je sigurno da će na planini, na većoj visini, biti snega."
<BR>&nbsp;&nbsp;&nbsp;&nbsp;&nbsp;"Kako je umro?" Ja, iz nekog razloga, ni do tog trenutka nisam dotakao tog mrtvaca; ali dečko sad pređe svojim punašnim prstima duž jedne sasušene ruke.
<BR>&nbsp;&nbsp;&nbsp;&nbsp;&nbsp;"Ljudi umiru. Čudesno je da je takvo čudovište uopšte živelo. Takve stvari obično uginu pri rođenju."
<BR>&nbsp;&nbsp;&nbsp;&nbsp;&nbsp;"Je l' misliš da su ga drugi ostavili ovde, kad su otišli?" upita on.
<BR>&nbsp;&nbsp;&nbsp;&nbsp;&nbsp;"Misliš da li su ga ovde ostavili živog? Pa, pretpostavljam da su to mogli učiniti. Možda se za njega nije moglo naći mesta u onim zemljama dole. Ili možda nije hteo da pođe. Možda su ga privezali uz ovaj kauč zato što je postupao rđavo. Možda je bio sklon ludilu, ili napadima nasilničkog gneva. Ako je išta od toga bilo, onda je on sigurno proveo svoje poslednje dane lutajući po planini i vraćajući se ovamo da jede i pije; u tom slučaju, umro je kad su se zalihe vode i hrane, od kojih je ovde zavisio, iscrple."
<BR>&nbsp;&nbsp;&nbsp;&nbsp;&nbsp;"Znači da ovde nema vode nimalo", reče dečko praktičarski.
<BR>&nbsp;&nbsp;&nbsp;&nbsp;&nbsp;"Tako je. Ipak, mi ne znamo sigurno da je to išlo baš tako. On je mogao umreti i iz nekih drugih razloga pre nego što je ostao bez zaliha. Osim toga, mi pričamo na takav način da ispada kao da je on bio nekakvo miljenče ili maskota ljudima koji su isklesali planinu. A ovo ovde ne izgleda kao mesto za čuvanje nekakvog ljubimca, odveć je složeno. U svakom slučaju, ne verujem da ću ikada biti u stanju da oživim ovu mašinu."
<BR>&nbsp;&nbsp;&nbsp;&nbsp;&nbsp;"Mislim da treba da siđemo", reče dečak dok smo izlazili iz te kružne građevine.
<BR>&nbsp;&nbsp;&nbsp;&nbsp;&nbsp;Okrenuo sam se da pogledam iza nas, pomišljajući da su moja ranija strahovanja bila odista nepametna. Vrata su ostala otvorena; ništa se nije pomaklo, ništa izmenilo. Ako je to ikada i bila zamka, činilo se izvesno da je, u svom otvorenom položaju, zarđala pre više vekova.
<BR>&nbsp;&nbsp;&nbsp;&nbsp;&nbsp;"I ja tako mislim", rekoh. "Ali kraj ovog dana već se primakao - vidi koliko su nam dugačke senke sada. Ne želim da me pri silaženju niz severnu stranu planine sustigne noć. Zato ću sad pogledati mogu li stići do prstena koji smo videli jutros. Možda ćemo naći i vodu, a ne samo zlato. Noćas ćemo spavati u toj okrugloj zgradi, koja će nam biti zaklon od vetra, a sutra ćemo, pri prvoj svetlosti zore, krenuti niz severnu stranu."
<BR>&nbsp;&nbsp;&nbsp;&nbsp;&nbsp;Klimnuo je glavom da pokaže da to shvata, a zatim je, sa puno volje, pošao sa mnom; dali smo se u potragu za stazom koja bi vodila do onog prstena. Prsten je bio na južnoj ruci, tako da smo se, u izvesnom smislu, vraćali na onu stranu po kojoj smo se prvobitno i peli, iako smo se grupi zgrada i izvajanih katafrakta primakli sa jugoistoka. Ja sam se plašio da će uspon do ruke biti težak; umesto toga, nađoh, tačno na mestu gde su se pred nama uzdigle džinovske litice prsa i nadlaktice, upravo ono što sam znatno ranije priželjkivao: uzano stepenište. Stepenika je bilo mnogo stotina, tako da je penjanje, ipak, ispalo naporno; zato sam, velikim delom tog puta, nosio dečaka.
<BR>&nbsp;&nbsp;&nbsp;&nbsp;&nbsp;Sama podlaktica bila je od glatkog kamena, ali toliko široka da se nije činilo da ima ikakve opasnosti da bi dečak mogao sa nje pasti, ako u svome hodu ne zastranimo od sredine. Naveo sam dečka da me drži za ruku i krenuo koracima vrlo željnim; moj ogrtač je praskao vetrom bacakan.
<BR>&nbsp;&nbsp;&nbsp;&nbsp;&nbsp;Levo od nas ležale su one planinske kosine po kojima smo, dan pre toga, počeli uspon; još dalje, bilo je ono sedlo između planina, zeleno pod svojim ćebetom džungle. A još dalje i od toga, sada u izmaglicama zbog razdaljine, uzdizala se ona planina gde su Kesdou i Bekan nekada dom svoj sagradili. Nastavljajući pešačenje, pokušavao sam da razaznam njihovu kućicu, ili bar onu oblast gde se kućica nalazila, ali sam samo našao, konačno, jedno mesto za koje sam pretpostavio da je ona vrlo strma litica niz koju sam se na putu ka toj kući spustio: to je bila samo jedna mrljica boje, na boku te manje visoke planine, mrljica u čijem središtu je jedna tačkica padajuće vode svetlucala kao trun duginih boja.
<BR>&nbsp;&nbsp;&nbsp;&nbsp;&nbsp;Kad sam to video, stao sam i okrenuo se da pogledam gore, ka vrhu planine po čijoj sam strani sada pešačio. Sad sam mogao videti i lice ove planine i iznad lica mitru od leda, a ispod lica levo rame, na čijem prostranstvu bi neki hiliarh mogao uvežbavati hiljadu svojih konjanika.
<BR>&nbsp;&nbsp;&nbsp;&nbsp;&nbsp;Ispred mene dečko je pokazivao prstom i dovikivao nešto što nisam uspevao da razumem; pokazivao je ka zgradama i stojećim figurama metalnih gardista. Sledećeg trenutka shvatio sam šta on to hoće da kaže - njihova lica i sada su, kao i jutros, bila okrenuta sa tri četvrtine svoga obima ka nama. Njihove glave su se, dakle, pokretale. Prvi put pođoh pogledom za njihovim pogledima - i utvrdih da oni gledaju u Sunce.
<BR>&nbsp;&nbsp;&nbsp;&nbsp;&nbsp;Klimnuh glavom ka dečaku i povikah: "Vidim!"
<BR>&nbsp;&nbsp;&nbsp;&nbsp;&nbsp;Nalazili smo se na zglobu šake, a pred nama se širila mala ravnica nadlanice, šira i bezbednija od podlaktice. Tu krenuh, koracima dugačkim, a dečko potrča ispred mene. Prsten se nalazio na drugom prstu, koji je bio veći nego što bi bio balvan načinjen od najvećeg drveta. Mali Severijan je istrčao na taj prst, održavajući sa lakoćom ravnotežu na njegovoj gornjoj strani, i onda, videh, izmahnuo obema rukama napred da pipne taj prsten.
<BR>&nbsp;&nbsp;&nbsp;&nbsp;&nbsp;Sevnulo je - bleštavo, ali, u tom popodnevnom Suncu, ne zaslepljujuće; pošto je munja imala ljubičaste prelive u sebi, izgledala je maltene kao sev tame.
<BR>&nbsp;&nbsp;&nbsp;&nbsp;&nbsp;Dečaka je to ostavilo pocrnelog, spaljenog. Mislim da je živeo još jedan tren; glava mu se cimnula unazad, ruke je jednim razmahom sasvim raširio. I oblačić dima se pojavi, a vetar ga odmah odnese. Telo je palo, ruke i noge su se skupile uz trup kao što to kod mrtvih insekata biva, onda se otkotrljalo u pukotinu između drugog i trećeg prsta i nestalo s mog vidika.
<BR>&nbsp;&nbsp;&nbsp;&nbsp;&nbsp;Sad ja, koji sam tolika žigosanja i abacinacije gledao i čak lično upotrebljavao gvožđe za žigosanje (među milijardom stvari koje pamtim savršeno nalazi se i tkivo Morveninih obraza u trenucima kad se osipa plikovima), jedva prinudih sebe da odem i pogledam ga.
<BR>&nbsp;&nbsp;&nbsp;&nbsp;&nbsp;Bilo je kostiju tamo, u tom uzanom prostoru između prstiju, ali to stare kosti bejahu, koje su pod mojim nogama, kad sam skočio dole, popucale kao one kosti kojima su staze u našem nekropolisu posute; nisam se potrudio da ih razgledam. Izvadio sam Kandžu. Kada sam, svojevremeno, proklinjao sebe što je nisam upotrebio kad je Teklino telo izneto na Vodalusov banket, Jonas mi je rekao da ne budem budala, jer Kandža, kakve god moći imala, nikako nije mogla vratiti život u to ispečeno meso.
<BR>&nbsp;&nbsp;&nbsp;&nbsp;&nbsp;Sad nisam mogao sprečiti u sebi misao da ću, ako mi Kandža vrati maloga Severijana, odvesti dečaka na neko bezbedno mesto, a onda prerezati sopstveno grlo Terminus Estom. Jer ako bi Kandža to mogla postići, značilo bi da je i Teklu mogla prizvati nazad da je samo upotrebljena bila; a Tekla je bila deo mene, deo sada zauvek mrtav.
<BR>&nbsp;&nbsp;&nbsp;&nbsp;&nbsp;U jednom trenutku kao da se pojavilo neko svetlucanje, svetleća senka, ili aura; onda se dečakov leš raspade u hrpu crnog pepela, koja se poče pokretati u nemirnom vazduhu.
<BR>&nbsp;&nbsp;&nbsp;&nbsp;&nbsp;Ustao sam, vratio Kandžu na mesto i krenuo nazad, mutno se pitajući koliko će mi muka biti potrebno da se iz tog uzanog prostora popnem natrag, na nadlanicu. (Na kraju sam morao da uprem Terminus Est vrhom u tlo, da nagazim jednom nogom na rukoštitnik da bih se ispentrao gore, zatim da puzim nazad, glavom nadole, da bih konačno prstima obuhvatio jabuku drške i izvukao i mač odatle.) Nikakva pometnja nije u mom pamćenju nastala, ali u svesti, privremeno, jeste: spojile su se predstave o ovom dečaku i onom drugom, Džejderu, koji je stanovao sa svojom umirućom sestrom u kolibi na jednoj od litica u Traksu. Ovog, koji mi je toliko značio, nisam mogao spasti; a onog drugog, koji mi je veoma malo značio, izlečio sam. Činilo mi se, odnekud, da je to jedan isti dečak. Došao sam tada do zaključka (nesumnjivo, to je bila neka zaštitna reakcija mog uma, neko pribežište u koje je razum hteo da se skloni od oluje ludila) da, dokle god Džejder živi, ne može ni ovaj dečko, kome majka ime Severijan dade, stvarno poginuti.
<BR>&nbsp;&nbsp;&nbsp;&nbsp;&nbsp;Imao sam nameru da se na nadlanici zaustavim i pogledam nazad; to nisam mogao učiniti - a istina glasi da nisam smeo, jer sam se plašio da ću otići do ivice i baciti se u provaliju. Zapravo, nisam ni prekidao koračanje sve dok se nisam našao nadomak onog uzanog stepeništa, koje je sad za mene značilo putanju sa mnogo stotina stepenika nadole, do širokog prostranstva na "krilu", to jest na butinama planine. Tu sedoh i još jednom nađoh onu pahuljicu boje koja je bila litica pod kojom je stajao negdašnji Kesdoin dom. Setih se kako je onaj smeđi ker, dok sam iz šume kretao ka njemu, počeo lajati. Kukavički se pokazao taj džukac kad je alzabo navalio, pa ipak, poginuo je sa zubima zarivenim u meso zagađeno, zoantropsko, dok sam ja, kukavica takođe, tad stajao po strani. Prisetih se Kesdoinog umornog, divnog lica, pa tog dečkića kako izviruje iza njene suknje, pa kako je deda sedeo leđima ka vatri, a nogu podvijenih dok je o Fehinu pripovedao. I svi su bili mrtvi, sad, i Severa, i Bekan, ljudi koje nikada ugladao nisam, i starac, i pas, i Kesdou, sada evo i mali Severijan, pa i Fehin čak, svi mrtvi, svi izgubljeni u onim izmaglicama koje zaklanjaju naše dane. Vreme je samo po sebi jedna stvar, tako ga ja sagledavam, stvar koja stoji stameno poput ograde od uspravnih gvozdenih šipki: to su godine, poređane u beskonačni red, a mi pored njih protičemo kao Đol, na našem putu ka moru, iz koga ćemo se vratiti samo kao kiša.
<BR>&nbsp;&nbsp;&nbsp;&nbsp;&nbsp;Osetih tada, na ruci te divovske figure, želju da vreme pobeđeno bude, želju pokraj koje žudnja za dalekim Suncima predstavlja samo žudnju nekog tričavog, perjem okićenog poglavice da sebi potčini neko drugo pleme.
<BR>&nbsp;&nbsp;&nbsp;&nbsp;&nbsp;Sedeo sam na tom mestu sve dok Sunce nije bilo gotovo sasvim zaklonjeno uzdizanjem planina na zapadu. Trebalo je da silazak niz to stepenište bude lakši od penjanja, ali ja sam sada bio veoma žedan, a udar svakog stepenika bolno mi je potresao kolena. Svetlost je bila već gotovo sasvim nestala, a vetar - kao led. Jedno ćebe je izgorelo sa dečakom; razmotao sam ono drugo i njime se, ispod svoga ogrtača, obmotao oko ramena i prsa.
<BR>&nbsp;&nbsp;&nbsp;&nbsp;&nbsp;Kad sam stigao možda do pola puta nadole, napravio sam pauzu da bih se odmorio. Od dana je bio preostao samo tanki polumesec crvenkastosmeđe boje. Sužavao se i on, a zatim je nestao; u tom času svaki od velikih metalnih katafrakta ispod mene digao je ruku i salutirao. Toliko su tihi bili i toliko postojani, da sam mogao, maltene, poverovati da su izvajani tako kako sam ih u tom času video sa dignutim rukama.
<BR>&nbsp;&nbsp;&nbsp;&nbsp;&nbsp;Čudesnost ovoga prizora isprala je, privremeno, svu tugu iz mene, tako da sam se mogao samo diviti. Ostao sam tu gde sam se zatekao, ukočeno sam zurio u njih, nijedan pokret se nisam usuđivao načiniti. Noć je hrlila preko planina; u poslednjem, mutnom sutonu posmatrao sam kako se te moćne ruke spuštaju.
<BR>&nbsp;&nbsp;&nbsp;&nbsp;&nbsp;Još i sad ošamućen, uđoh u tihu grupu zgrada u "krilu" sedeće figure. Ja jesam video kako se jedno čudo ne uspeva dogoditi; ali zato sam posmatrao događanje drugog, a svako čudo je, makar se činilo i besciljnim, neiscrpni izvor nade, zato što dokazuje da mi ne razumemo sve i da, prema tome, naši porazi - toliko silno brojniji od naših pobeda, retkih i praznih - mogu biti jednako prividni.
<BR>&nbsp;&nbsp;&nbsp;&nbsp;&nbsp;Nekakvom idiotskom greškom uspeo sam da zalutam kad sam se pokušao vratiti u onu kružnu zgradu za koju sam dečaku bio rekao da ćemo u njoj zanoćiti; da tragam za njom, preumoran bejah. Kao zamenu, nađoh jedno zaklonjeno mesto znatno udaljeno od najbližeg metalnog stražara, tamo istrljah bolne noge i umotah se, radi zaštite od hladnoće, u ogrtač, najbolje što sam mogao. Mora biti da sam pao u san tako reći istog trena; ipak, uskoro su me probudili mekani koraci.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
