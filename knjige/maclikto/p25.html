<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. TIFON I PIATON
<P>&nbsp;&nbsp;&nbsp;&nbsp;&nbsp;Kad sam te korake čuo, ustao sam, isukao mač i ostao u senci, čekajući; to je potrajalo, prividno, bar smenu vremena, ali siguran sam da je, u stvari, bilo znatno kraće. Još dvaput sam ih čuo, korake brze, a tihe, koji su, nekako, ipak govorili da je to krupan čovek, moćno građen - čovek koji hita, maltene trči, lakonog, atletski vešt.
<BR>&nbsp;&nbsp;&nbsp;&nbsp;&nbsp;Ovde je bila vidna sva slava zvezda; njihov sjaj do te mere jak sigurno vide i oni plovioci kojima su te zvezde pristaništa, kad odu u visine da tamo šire zlatnu gazu kojom bi se kontinent umotati mogao. Video sam, maltene kao po danu, nepokretne gardiste, a i zgrade; sve je to, oko mene, bilo okupano raznobojnom svetlošću deset hiljada sunaca. Mi se užasavamo kad pomislimo na smrznute ravnice Disa, koji je našem Suncu najudaljeniji pratilac - ali koliko je onih sunaca kojima smo mi najudaljeniji pratilac? Disovskom narodu (ako takav postoji) sav život je jedna duga zvezdana noć.
<BR>&nbsp;&nbsp;&nbsp;&nbsp;&nbsp;Nekoliko puta bio sam blizu da, stojeći tu pod zvezdama, zaspim; na granicama sna počinjao sam da se brinem o dečaku, da pomišljam kako sam ga svojim ustajanjem verovatno probudio i da se pitam gde li ću naći hranu za njega kad Sunce opet bude dostupno pogledu. Posle takvih misli, prisećanje na njegovu smrt dolazilo mi je kao noć ovoj planini, kao talas crnoće i očaja. Znao sam tada kako se Dorkas osećala kad je Jolenta umrla. Nikakvih seksualnih igara nije bilo između mene i tog dečaka, dok je, uveren sam, između Dorkas i Jolente u nekom trenutku bilo i toga; ali njihova telesna ljubav nikad nije izazvala ljubomoru u meni. Dubina mojih osećanja prema ovom dečaku bila je, sigurno, koliko i dubina Dorkasinih prema Jolenti (i mnogo veća nego dubina Jolentinih osećanja prema Dorkas). Kad bi Dorkas za ovo saznala, pomislih, bila bi ljubomorna koliko sam i ja pokatkad bio - ali samo kad bi me volela kao ja nju.
<BR>&nbsp;&nbsp;&nbsp;&nbsp;&nbsp;Konačno, te korake više ne čujući, prikrio sam se najbolje što sam mogao, pa sam legao i zaspao. Napola sam očekivao da se iz tog sna neću probuditi, ili da ću se s nožem pod grlom probuditi, ali ništa od toga nije se desilo. O vodi snevajući, spavao sam do znatno posle zore i probudio se sam, prohlađen, ukočenih ruku i nogu.
<BR>&nbsp;&nbsp;&nbsp;&nbsp;&nbsp;Nije mi bilo ni najmanje stalo do tajne tih koraka, niti do gardista, ni do prstena, niti do ma čega drugog u tom ukletom mestu. Moja jedina želja bila je da odatle odem, i to što je pre moguće; i obuzelo me je oduševljenje - iako, tada, ne bih umeo objasniti zašto - kad sam video da na putu ka severozapadnoj strani planine neću morati još jednom da prođem pored one kružne građevine.
<BR>&nbsp;&nbsp;&nbsp;&nbsp;&nbsp;Meni se u životu mnogo puta učinilo da sam poludeo zato što sam imao mnoštvo velikih pustolovina, a najveće pustolovine jesu one koje najjače deluju na naš um. Ovo je bila jedna od tih prilika. Jedan čovek, viši od mene i u plećima daleko širi, iskorači napred, između stopala jednoga katafrakta; bilo je to kao da je jedno od divovskih sazvežđa noćnog neba palo na Urt i zaogrnulo se ljudskim telom. Jer, taj je imao dve glave, kao ljudožder u nekoj zaboravljenoj priči iz Čuda Urta i neba.
<BR>&nbsp;&nbsp;&nbsp;&nbsp;&nbsp;Nagonski, položih šaku na dršku mača iznad ramena. Jedna od tih dveju glava se nasmeja; mislim da je to bio jedini smeh koji sam u životu čuo pri izvlačenju tog velikog sečiva.
<BR>&nbsp;&nbsp;&nbsp;&nbsp;&nbsp;"Zašto se uzbunjuješ?" doviknu on. "Vidim da si opremljen isto tako dobro kao ja. Kako je tvome prijatelju ime?"
<BR>&nbsp;&nbsp;&nbsp;&nbsp;&nbsp;Iako iznenađen, zadivio sam se njegovoj hrabrosti. "Ova se zove Terminus Est", rekoh i okretoh mač tako da dvoglavi sagleda šta na čeliku piše.
<BR>&nbsp;&nbsp;&nbsp;&nbsp;&nbsp;"'Ovo je mesto razdeljenja.' Vrlo dobro. Vrlo dobro, zaista, a naročito je dobro što se to čita sada i ovde, jer ovo vreme će odista biti jedna linija razdeljenja između starog i novog, kakvu svet još nije video. A moj prijatelj se zove Piaton, što, bojim se, ne znači ništa naročito. On je slabiji sluga nego taj tvoj, mada je, možda, bolji at."
<BR>&nbsp;&nbsp;&nbsp;&nbsp;&nbsp;Čujući ime svoje, druga glava otvori i silno raširi oči, koje su do tada bile poluzatvorene, pa prevrte njima. Poče pomicati usta kao da će govoriti, ali nikakav zvuk ne proizvede. Zaključih da je to neka vrsta idiota.
<BR>&nbsp;&nbsp;&nbsp;&nbsp;&nbsp;"Ali sada možeš vratiti svoje oružje gore. Kao što vidiš, ja sam nenaoružan, iako se o mojoj glavi već radilo i uradilo; a, u svakom slučaju, nikakvo ti zlo ne spremam."
<BR>&nbsp;&nbsp;&nbsp;&nbsp;&nbsp;Govoreći ovo, digao je ruke i okrenuo se prvo na jednu stranu, pa na drugu, da bih mogao videti da je potpuno nag, što je i bez toga bilo dovoljno jasno.
<BR>&nbsp;&nbsp;&nbsp;&nbsp;&nbsp;Zapitah: "Jesi li ti možda sin onog mrtvog čoveka koga sam video u okrugloj zgradi, tamo, pozadi?"
<BR>&nbsp;&nbsp;&nbsp;&nbsp;&nbsp;Vratio sam Terminus Est u kaniju dok sam to govorio, a ovaj sad priđe jedan korak bliže i reče: "Ma, nikako. Ja sam upravo taj čovek."
<BR>&nbsp;&nbsp;&nbsp;&nbsp;&nbsp;Dorkas se, kao kroz mrke vode Ptičjeg jezera, uzdiže kroz moje misli i ja osetih kako njena mrtva ruka opet grabi moju. Pre nego što znadoh da ću progovoriti, izlete mi: "Ja sam te vratio u život?"
<BR>&nbsp;&nbsp;&nbsp;&nbsp;&nbsp;"Pre bi se reklo da me je tvoj dolazak probudio. Mislio si da sam mrtav, a ja sam bio samo suv. Pio sam i, kao što vidiš, ponovo živim. Piti znači živeti, okupati se u vodi znači roditi se ponovo."
<BR>&nbsp;&nbsp;&nbsp;&nbsp;&nbsp;"Ako je istina to što mi govoriš, divno. Ali ja o tome ne mogu sada mnogo razmišljati zato što je meni samome voda odveć potrebna. Kažeš da si pio, a način kako to kažeš nagoveštava da si prema meni bar prijateljski nastrojen. Molim te da to dokažeš. Ja već dugo vremena nisam ni jeo ni pio."
<BR>&nbsp;&nbsp;&nbsp;&nbsp;&nbsp;Osmehnu se ona glava koja je govorila. "Zaista je čudesno kako se ti uklapaš u sve što ja planiram - postoji neka podesnost u tebi, čak i u tvom načinu odevanja, koja me oduševljava. Eto, upravo sam se spremao da predložim da odemo na jedno mesto gde hrane i pića ima u izobilju. Hajde sa mnom."
<BR>&nbsp;&nbsp;&nbsp;&nbsp;&nbsp;Mislim da sam u tom trenutku bio spreman da pođem za svakim ko bi mi obećao vodu, i to svuda. Od toga dana pokušavao sam da ubedim sebe da sam tad pošao iz radoznalosti, ili zbog nade da ću saznati tajnu ogromnih katafrakta; ali kad se, sada, setim tih trenutaka i pretražim svoj um u onom obliku kakav je tada bio, ne nalazim u njemu ništa osim očajanja i žeđi. Vodopad iznad Kesdoine kuće uplitao je svoje srebrne mlazeve ispred mojih očiju, sećao sam se i Vatičkog vodoskoka u Kući Apsoluta i huke vode koja je krenula sa vrha litice u Traksu kad sam otvorio poklopac i poplavio Vinkulu.
<BR>&nbsp;&nbsp;&nbsp;&nbsp;&nbsp;Dvoglavac je stupao ispred mene kao da pouzdano zna da ću ići za njim i, jednako pouzdano, da ga neću napasti. Kad zaobiđosmo oko jednog ugla, po prvi put uvideh da nismo, kao što sam mislio, u jednoj od radijalnih ulica koje vode ka kružnoj zgradi. Sad se to kružno zdanje našlo tačno ispred nas. Vrata - ali ne ona kroz koja smo mali Severijan i ja ušli - bila su otvorena i mi uđosmo.
<BR>&nbsp;&nbsp;&nbsp;&nbsp;&nbsp;"Evo", reče glava koja je govorila. "Ulazi."
<BR>&nbsp;&nbsp;&nbsp;&nbsp;&nbsp;Pokazao je ka jednoj stvari koja je ličila na čamac i bila iznutra mekano obložena, kao onaj čamac-nenufar u autarhovom vrtu, ali je plovila ne po vodi, nego po vazduhu. Kad sam dodirnuo bočnu ivicu čamca, on se malo zaljuljao i zanjihao pod mojom rukom, mada je to kretanje bilo minimalno, jedva primetno. Rekoh: "Ovo mora biti leteći čamac. Nikad to ranije nisam iz ovakve blizine gledao."
<BR>&nbsp;&nbsp;&nbsp;&nbsp;&nbsp;"Ako bi leteći čamac bio lasta, ovo bi bio - ne znam - vrabac, možda. Ili krtica, ili ona ptica-igračka koju deca udaraju reketima da bi letela tamo-amo između njih. Učtivost, bojim se, zahteva da ti uđeš prvi. Uveravam te da nikakve opasnosti nema."
<BR>&nbsp;&nbsp;&nbsp;&nbsp;&nbsp;Ipak, oklevao sam. Činilo se da u tom vozilu postoji nešto toliko tajanstveno da, u tim trenucima, nisam mogao sebe naterati da uđem. Rekoh: "Dolazim iz Nesusa, sa istočne obale Đola, a tamo su nas učili da se počasni tretman, u svakom vozilu, sastoji u tome da čovek uđe poslednji, a iziđe prvi."
<BR>&nbsp;&nbsp;&nbsp;&nbsp;&nbsp;"E, pa, baš tako", odgovori ona glava koja je govorila i pre nego što shvatih šta se zbiva, dvoglavac me poduhvati oko pojasa i ubaci me u čamac kao što bih ja mogao onog dečaka ubaciti. Pod udarom mog tela, čamac je malo utonuo, pa se opet digao, a počeo se i ljuljati levo-desno. Sledećeg trenutka se silovito odmakao pramcem u stranu kad je dvoglavi uskočio pokraj mene. "Nadam se da nisi pomislio da tebi sleduju veće počasti nego meni?"
<BR>&nbsp;&nbsp;&nbsp;&nbsp;&nbsp;Šapnuo je nešto i vozilo pođe. U početku je polako klizilo napred, ali je počelo hvatati sve veću brzinu.
<BR>&nbsp;&nbsp;&nbsp;&nbsp;&nbsp;"Istinska učtivost", reče on, "zaslužuje svoje ime. Naime, to je učtivost koja je istinita. Kad plebejac kleči pred svojim monarhom, on nudi svoj vrat. Nudi ga zato što zna da mu ga vladalac može i uzeti ako želi. Takvi ljudi, prosti, kažu - ili su, bar, govorili nekad, u vremenima starijim i boljim - da ja ne volim istinu. Ali istina je upravo to, da ja istinu, otvoreno priznavanje činjenica, volim."
<BR>&nbsp;&nbsp;&nbsp;&nbsp;&nbsp;Sve to vreme ležali smo na leđima, potpuno ispruženi, a prostor između nas dvojice bio je jedva jednu šaku širok. Ona idiotska glava, koju je druga nazvala imenom Piaton, bečila je oči na mene dok je on govorio i smušeno mumlala.
<BR>&nbsp;&nbsp;&nbsp;&nbsp;&nbsp;Pokušah da se pridignem u sedeći položaj. Dvoglavac me dohvati gvozdenom rukom i povuče me nadole, govoreći: "Opasno ti je to. Ove sprave su pravljene da se u njima leži. Ti ne bi voleo da izgubiš glavu, a? To je gotovo isto toliko rđavo, veruj mi, koliko i dobijanje jedne glave viška."
<BR>&nbsp;&nbsp;&nbsp;&nbsp;&nbsp;Čamac obori nos nadole i zaroni u mrak. Jedan trernutak sam pomišljao da ćemo umreti, ali to se pretvori u osećanje oduševljenja brzinom, kao kad smo se mi, dečaci, klizali niz grane četinara između mauzoleja zimi. Kad sam se koliko-toliko privikao na brzinu, upitah: "Jesi li ti rođen ovakav? Ili ti je Piaton na neki način nametnut?" Mislim da sam već tad počeo da uviđam da će za moj opstanak biti presudno da o ovom čudnom biću saznam što je više moguće. Glava koja je govorila se nasmeja. "Zovem se Tifon. Ti bi me, baš, i mogao tim imenom zvati. Jesi li čuo za mene? Nekada sam vladao i ovom planetom i mnogim drugim planetama."
<BR>&nbsp;&nbsp;&nbsp;&nbsp;&nbsp;Bio sam sasvim siguran da laže, pa rekoh: "Glasine o tebi možda još odjekuju... Tifone."
<BR>&nbsp;&nbsp;&nbsp;&nbsp;&nbsp;Nasmejao se opet. "Malo ti je nedostajalo da me osloviš titulom 'car' ili nekom sličnom, a? A doći će, stvarno, i čas kad ćeš to činiti. Ne, nisam rođen ovakav, niti sam uopšte rođen, u onom smislu kako si ti to mislio. A nije ni Piaton hirurški usađen u mene. Kako ti se to čini?"
<BR>&nbsp;&nbsp;&nbsp;&nbsp;&nbsp;Sad se čamac kretao tako brzo da je vazduh zviždao iznad naših glava, ali spuštanje kao da je bilo manje strmo nego pre. Kad sledeći put progovorih, naše kretanje pređe manje-više u vodoravno. "A da li si ti to želeo?"
<BR>&nbsp;&nbsp;&nbsp;&nbsp;&nbsp;"Ja sam to naredio."
<BR>&nbsp;&nbsp;&nbsp;&nbsp;&nbsp;"Ako je tako, mislim da je to veoma čudno. Zbog čega bi ti želeo da ti se tako nešto uradi?"
<BR>&nbsp;&nbsp;&nbsp;&nbsp;&nbsp;"Radi toga da bih imao život, naravno." Sad je mrak bio pregust da bih mogao videti ijedno od ta dva lica, iako je Tifonovo bilo manje od jedan lakat udaljeno od mog. "Sve što je živo trudi se da ostane živo - to zovemo Zakon postojanja. Naša tela, vidiš, umiru mnogo pre nas. Zapravo, bilo bi pošteno reći da mi umiremo samo zato što naša tela umiru. Moji lekari, a to su, naravno, bili najbolji doktori sa mnogo svetova, rekoše da bi bilo moguće postići da uzmem novo telo, a njihova prva misao bila je da stave moj mozak u lobanju koju je ranije zauzimao neki drugi mozak. Ti uviđaš nedostatak toga?"
<BR>&nbsp;&nbsp;&nbsp;&nbsp;&nbsp;Pitajući se da li on to ozbiljno govori, rekoh: "Ne, bojim se da ne uviđam."
<BR>&nbsp;&nbsp;&nbsp;&nbsp;&nbsp;"Lice - lice! Bilo bi izgubljeno lice, a ljudi su navikli da budu poslušni prema jednom licu!" Njegova šaka me, u mraku, ščepa za mišicu. "Rekao sam im da to ne bi dolazilo u obzir. Onda je došao jedan sa predlogom da se zameni cela glava. To bi čak bilo, po njegovim rečima, i lakše, jer ne bi bile dirane složene neuronske veze koje kontrolišu govor i vid. Obećao sam mu palatinat ako uspe."
<BR>&nbsp;&nbsp;&nbsp;&nbsp;&nbsp;"Pa meni se čini da bi..." počeh.
<BR>&nbsp;&nbsp;&nbsp;&nbsp;&nbsp;Tifon se opet nasmeja. "Da bi bilo bolje prvo ukloniti originalnu glavu. Da, i ja sam uvek tako razmišljao. Ali tehnika pravljenja nervnih korekcija bila je teška, pa je on iznašao da je najbolji način - a sve to je utvrđivao pomoću opitnih jedinki koje sam mu ja obezbeđivao - da se hirurškim putem prenesu samo voljne funkcije. Kad se to uradi, one nevoljne se, pre ili kasnije, prenesu same. Onda se prvobitna glava može ukloniti. Ovo bi ostavilo ožiljak, jakako, ali bi košulja taj ožiljak pokrila."
<BR>&nbsp;&nbsp;&nbsp;&nbsp;&nbsp;"Ali je nešto ispalo kako ne treba?" Već sam se bio, u tom uzanom čamcu, odmakao od njega najviše što je bilo moguće.
<BR>&nbsp;&nbsp;&nbsp;&nbsp;&nbsp;"Posredi je bio, pretežno, vremenski činilac." Strašna silovitost njegovog glasa, koja je do tad ostajala neumoljiva, sad kao da poče popuštati. "Piaton je bio jedan od mojih robova - ne najkrupniji rastom, ali najsnažniji od svih. Stavili smo ih na probu. Meni ni na kraj pameti nije bilo da bi neko, obdaren tolikom snagom, mogao snažno i da se drži za rad srca..."
<BR>&nbsp;&nbsp;&nbsp;&nbsp;&nbsp;"Shvatam", rekoh, mada je istina bila da nisam shvatao ništa.
<BR>&nbsp;&nbsp;&nbsp;&nbsp;&nbsp;"Bilo je to i razdoblje velike pometnje. Moji astronomi su mi rekli da će Sunčeva aktivnost postupno posustajati. Daleko presporo, zapravo, da bi se tokom jednog ljudskog života zapazila ikakva promena. Pogrešno su govorili. Toplina sveta se smanjila za blizu dva hiljadita dela tokom samo nekoliko godina, a onda se upostojila. Usevi su propadali, dolazilo je do masovne gladi i do pobuna. Trebalo je da odem tada."
<BR>&nbsp;&nbsp;&nbsp;&nbsp;&nbsp;"Zašto nisi?" upitah.
<BR>&nbsp;&nbsp;&nbsp;&nbsp;&nbsp;"Činilo mi se da je potrebna čvrsta ruka. A čvrsta ruka može biti samo jedna ruka, bez obzira na to da li je to ruka vladara, ili nekog drugog... Osim toga, pojavio se, tada, i jedan čudotvorac, na način kako takvi ljudi, već, čine. Nije pravio stvarne probleme, iako su neki od mojih ministara smatrali da jeste. Ja sam se povukao ovamo, da tu čekam dovršetak toka mog lečenja, a pošto se činilo da zarazne bolesti i izobličenja beže od njega, naredio sam da mi ga dovedu."
<BR>&nbsp;&nbsp;&nbsp;&nbsp;&nbsp;"Pomiritelja", rekoh ja, a sledećeg trenutka poželeh da sebi presečem vene što mi je to izmaklo.
<BR>&nbsp;&nbsp;&nbsp;&nbsp;&nbsp;"Da, to je bilo jedno od njegovih imena. Znaš li gde je on sada?"
<BR>&nbsp;&nbsp;&nbsp;&nbsp;&nbsp;"Mrtav je već mnogo hilijada."
<BR>&nbsp;&nbsp;&nbsp;&nbsp;&nbsp;"A ipak mislim da ga i dalje ima?"
<BR>&nbsp;&nbsp;&nbsp;&nbsp;&nbsp;Ova primedba me je toliko trgla, da sam spustio pogled na vrećicu koja mi je visila o vratu da se uverim da iz nje ne beži nikakvo azurno svetlo.
<BR>&nbsp;&nbsp;&nbsp;&nbsp;&nbsp;U tom trenutku vozilo u kome smo bili uzdiglo je pramac i krenulo nagore. Ječanje vazduha oko nas pretvori se u urlanje tornada.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
