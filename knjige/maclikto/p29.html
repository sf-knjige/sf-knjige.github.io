<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. HETMANOV ČAMAC
<P>&nbsp;&nbsp;&nbsp;&nbsp;&nbsp;Posle toga bio sam zaključan u tami, i to je potrajalo, kako saznadoh kasnije, celu noć i veći deo jutra. Iako je tu, gde sam ležao, bio mrak, meni u početku nije bilo mračno, jer mojim halucinacijama sveća nije bila potrebna. Pamtim ih i sad, kao što i sve ostalo pamtim; ali neću dodijavati tebi, mom konačnom čitaocu, celim tim katalogom utvara, mada bi mi bilo lako da ih ovde opišem. Ono što nije lako jeste moj zadatak da opišem svoja osećanja u vezi sa tim utvarama.
<BR>&nbsp;&nbsp;&nbsp;&nbsp;&nbsp;Bilo bi mi, tada, veliko olakšanje da sam mogao poverovati da su svi oni na neki način bili sadržani u drogi koju sam progutao (a izvor je bio, kao što sam pogodio tada, a pouzdano saznao kasnije, kad sam došao u priliku da postavljam pitanja onima koji su se brinuli oko ranjenika iz autarhove vojske, krajnje jednostavan: pečurke, one koje su naseckane i ubačene u moju salatu) na isti način kako su Teklina ličnost i Tekline misli, ponekad uspokojavajuće, a ponekad uznemiravajuće, bile sadržane u onom komadiću njenog mesa koji sam pojeo na Vodalusovom banketu. Ali znao sam da ne može biti tako i da su sve stvari koje vidim, a među kojima je bilo i zabavnih, i strašnih, i užasavajućih, ali i samo grotesknih, proizvod mog sopstvenog uma. Ili Teklinog, koji je sad bio deo mog uma.
<BR>&nbsp;&nbsp;&nbsp;&nbsp;&nbsp;Ili, još tačnije, kao što sam počeo da uviđam tu u mraku dok sam gledao paradu dvorskih žena - aristokratkinja ogromno visokih, obdarenih krutom ljupkošću skupog porcelana, sa prahom bisejra ili dijamanata razasutim po koži i sa očima za koje je, primenom minijaturnih količina izvesnih otrova u detinjstvu, postignuto da budu onoliko krupne kao Tekline oči - proizvod onog uma koji je nastao spajanjem nekadašnjeg mog i nekadašnjeg Teklinog uma.
<BR>&nbsp;&nbsp;&nbsp;&nbsp;&nbsp;Severijan, onaj šegrt koji ja bejah bio, onaj mladić koji je plivao ispod Dvorca sa zvonom, onaj koji se jednom prilikom umalo nije udavio u Đolu, onaj koji je tokom letnjih dana dokoličio sam u ruševnom groblju, onaj koji je u nadiru svog očaja dao Tekli ukradeni nož, taj Severijan više nije postojao.
<BR>&nbsp;&nbsp;&nbsp;&nbsp;&nbsp;Nije bio mrtav. Na osnovu čega je on, uopšte, mislio da se svaki život mora okončati baš smrću i ničim drugim? Nije bio mrtav, nego je nestao onako kako jedna, pojedinačna nota nestaje, da se više nikad ne pojavi, kad postane nerazaznatljivi i nerazdvojni deo neke improvizovane melodije. Taj mlađani Severijan mrzeo je smrt i zahvaljujući milosti Inkreatora, čija nas milost zaista (kao što je na mnogo mesta mudro rečeno) zbunjuje i satire, on nije umro.
<BR>&nbsp;&nbsp;&nbsp;&nbsp;&nbsp;Te žene su okretale svoje dugačke vratove da pogledaju dole, ka meni. Njihova ovalna lica bila su savršena, simetrična, bez ikakvog izraza, a opet pohotljiva; i ja sasvim nenadano shvatih da one nisu - ili, bar, više nisu - dvorkinje Kuće Apsoluta, već da su postale naložnice iz Kuće Azura.
<BR>&nbsp;&nbsp;&nbsp;&nbsp;&nbsp;Neko vreme se, takav je bio moj utisak, parada tih zavodljivih, neljudskih žena nastavljala, ali su one pri svakom otkucaju moga srca (a svoga pulsa bio sam svestan kao retko kad, tako da mi se činilo da mi bubanj drhti u prsima) preokretale svoje uloge, ne menjajući pri tom ni najmanju pojedinost svoje spoljašnjosti. Baš kao što sam u snovima ponekad znao da izvesna prilika zapravo jeste neko na koga ni najmanje ne liči, tako sam i sada znao jednoga trenutka da su te žene znamenja autarškog prisustva, a već sledećeg trenutka da će one noćas biti prodavane za šaku oričoka.
<BR>&nbsp;&nbsp;&nbsp;&nbsp;&nbsp;Za sve to vreme, a takođe i u mnogo dužim razdobljima pre i posle ovog, bilo mi je silno neudobno. One paukove mreže, za koje sam postupno uvideo da su obične ribarske mreže, nisu sa mene uklonjene; ali vezali su me i konopcima, na takav način da je jedna moja ruka bila čvrsto pritegnuta uz telo, a druga savijena tako da su mi prsti šake, koja je ubrzo utrnula, maltene dodirivali lice. Dok je dejstvo droge bilo na vrhuncu, dogodila mi se inkontinencija, pa su mi sada pantalone bile natopljene mokraćom, hladne i smrdljive. Pošto su moje halucinacije postajale manje žestoke, a razmaci između njih duži, beda u koju sam zapao sve jače me je mučila, a počeo sam i strahovati šta će mi se desiti kad budem, najzad, izveden iz besprozorne magacinske sobe u koju sam bačen. Pretpostavio sam da je hetman od nekog estafeta saznao da nisam ono za šta se predstavljam, kao i, nesumnjivo, činjenicu da sam begunac od arhonove pravde; jer smatrao sam da se on, inače, ne bi usudio da postupi sa mnom ovako. Pod takvim okolnostima, mogao sam se samo pitati da li će me likvidirati lično (davljenjem u vodi, jasna stvar, na takvome mestu), ili će me predati nekom sitnom etnarhu, ili vratiti u Traks. Odlučio sam da svoje usmrćenje izvedem sam, ako mi ponude tu mogućnost, ali izgledi za to činili su se tako malenim, da sam, u svome očaju, bio spreman i da počinim samoubistvo.
<BR>&nbsp;&nbsp;&nbsp;&nbsp;&nbsp;Najzad su se otvorila vrata. Svetlost je, iako je dopirala samo iz jedne mutno osvetljene sobe u kući debelih zidova, izgledala zasenjujuće. Dvojica me izvukoše napolje, pokretima kao da tegle vreću brašna. Imali su velike brade, pa zato pretpostavljam da su to bili oni koji su upali kod Pie i mene u sobu i za koje mi se učinilo da umesto lica imaju životinjska krzna. Uspravili su me na noge, ali noge me nisu htele držati, pa su me morali odvezati i ukloniti mreže kojima sam, posle neuspeha Tifonove mreže, ipak ulovljen. Kad sam opet bio u stanju da stojim, dadoše mi vrč vode i traku usoljene ribe.
<BR>&nbsp;&nbsp;&nbsp;&nbsp;&nbsp;Posle izvesnog vremena ušao je hetman. Iako je stajao u onoj pozi važnosti kakva je, nesumnjivo, za njega bila stvar navike kad je upravljao seoskim poslovima, nije mogao sprečiti drhtanje svog glasa. Nije mi bilo jasno zbog čega bi se on još mene plašio, ali lepo se videlo da se plaši. Naredio sam mu (zato što takvim pokušajem nisam imao šta da izgubim, a mogao sam sve dobiti) da me oslobodi.
<BR>&nbsp;&nbsp;&nbsp;&nbsp;&nbsp;"To ne mogu učiniti, veliki majstore", reče on. "Postupam po naređenju."
<BR>&nbsp;&nbsp;&nbsp;&nbsp;&nbsp;"A mogu li ja upitati ko se to usudio da ti naredi da ovako postupaš prema predstavniku tvoga autarha?"
<BR>&nbsp;&nbsp;&nbsp;&nbsp;&nbsp;Pročistio je grlo. "Uputstva iz dvorca. Moja ptica-pismonoša odnela je prošle večeri tvoj safir tamo, a jutros se vratila druga, sa znakom koji znači da treba da te dovedemo."
<BR>&nbsp;&nbsp;&nbsp;&nbsp;&nbsp;Prvo sam pomislio da on to govori o zamku Acies, gde je bio štab jednog od dimarških bataljona, ali sledećeg trenutka shvatih da je ovde, na udaljenju od najmanje dvadeset liga od utvrđenja Traksa, do krajnosti neverovatno da bi hetman imao u vidu baš taj dvorac. Rekoh: "A koji je to dvorac? I da li tvoja uputstva zabranjuju da se ja operem pre nego što se tamo predstavim? I da moja odeća bude oprana?"
<BR>&nbsp;&nbsp;&nbsp;&nbsp;&nbsp;"Valjda bi se to moglo uraditi", reče on neodlučno; onda upita jednoga od svojih ljudi: "Kako stoji vetar?"
<BR>&nbsp;&nbsp;&nbsp;&nbsp;&nbsp;Oslovljeni mu odgovori delimičnim sleganjem ramena; ta kretnja meni nije značila ništa, ali činilo se da je hetmanu prenela traženo obaveštenje.
<BR>&nbsp;&nbsp;&nbsp;&nbsp;&nbsp;"U redu", reče mi on. "Da te oslobodimo, to ne možemo, ali opraćemo ti odelo i daćemo ti nešto za jelo, ako hoćeš." Odlazeći, okrenuo se sa izrazom lica gotovo izvinjavajućim. "Dvorac je, veliki majstore, blizu, a autarh je daleko. Razumeš. Imali smo velike nevolje u prošlosti, ali sad imamo mir."
<BR>&nbsp;&nbsp;&nbsp;&nbsp;&nbsp;Nameravao sam da se raspravljam s njim, ali mi on ne dade priliku. Vrata se za njim zatvoriše.
<BR>&nbsp;&nbsp;&nbsp;&nbsp;&nbsp;Malo kasnije dođe Pia, sad u nekoj dronjavoj kućnoj haljini. Morao sam se podvrći poniženju da me ona svlači i pere; ali sam tokom tog postupka iskoristio priliku da joj se šapatom obratim, te je zamolih da se pobrine da moj mač bude poslat za mnom, bez obzira na to kud budem upućen - jer, nadao sam se da ću pobeći, makar prethodno morao sve priznati gospodaru tog tajanstvenog zamka i ponuditi mu da udružimo snage. Baš kao što me je prenebregla kad sam joj, ranije, predložio da podmetne neku cepanicu pod svoj lanac da bi on mogao ploviti po vodi, tako mi ni sad ni po čemu nije stavila do znanja da me je čula; ali otprilike jednu smenu vremena kasnije, kad su me, celom selu za nauk, paradno sprovodili do brodića, ona dotrča za našom malom povorkom noseći u naručju Terminus Est. Izgleda da je hetman imao nameru da zadrži oružje tako fine izrade, te joj se poče protiviti; ali ja sam onda, dok su me odvlačili na brodić, uspeo da ga upozorim da ću, kad u dvorac stignem, prijaviti onome ko me tamo primi, pa ma ko to bio, da postoji i moj mač; konačno, hetman popusti.
<BR>&nbsp;&nbsp;&nbsp;&nbsp;&nbsp;Bio je to tip lađice kakav nikad ranije ne videh. Oblikom je mogao biti ksebek, oštar na pramcu i krmi, širok u sredini, sa krmenim delom dugačkim, nadnetim nad vodu, a pramčanim još dužim. Međutim, plitkogazno brodsko korito bilo je načinjeno od svežnjeva plovnosposobne trske, uvezanih jednim posebnim načinom sličnom pletenju korpi. Nije mogla postojati podloga za uobičajenu katarku na tako krhkom brodskom koritu, ali su zato postojale motke, uzdignute i međusobno povezane, koje su sačinjavale jedan jednakokraki trougao. Njegova uzana osnova prostirala se vodoravno, od jedne do druge bočne strane brodice; kraci su se dizali visoko u vazduh i spajali čineći vrh trougla, a na tom mestu se nalazila koturača kroz koju sada, baš kad smo hetman i ja ulazili u brodicu, potegoše konopac, koji za sobom povuče u visinu jedno laneno jedro, širokim prugama obojeno. Hetman je sada držao moj mač; baš u trenutku kad su konopac za vezivanje brodića bacili sa obale u vodu, Pia, zvečeći lancem, uskoči u lađicu.
<BR>&nbsp;&nbsp;&nbsp;&nbsp;&nbsp;Besan zbog ovoga, hetman je udari; ali nije lako, kad imaš takvo plovilo, spuštati jedro i brzo se vratiti nazad i zato je on na kraju dopusto da robinja, iako je morala u suzama pobeći na pramac, ostane unutra. Odvažih se da upitam zašto je ona želela da pođe, iako sam smatrao da odgovor znam.
<BR>&nbsp;&nbsp;&nbsp;&nbsp;&nbsp;"Moja žena je oštra s njom kad ja nisam kod kuće", reče mi on. "Mlati je i tera je da riba po ceo dan. To je, prirodna stvar, dobro za devojčicu, posle se raduje kad vidi da se ja vraćam. Ali, eto, htelo dete da pođe sa mnom, a ja u tome ne mogu videti neku veliku krivicu."
<BR>&nbsp;&nbsp;&nbsp;&nbsp;&nbsp;"Ni ja", rekoh, nastojeći da okrenem lice podalje od njegovog kiselog daha. "Osim toga, devojčica će dobiti priliku da vidi dvorac, koji, pretpostavljam, nikad ranije nije videla."
<BR>&nbsp;&nbsp;&nbsp;&nbsp;&nbsp;"Ma videla je ona zidine sto puta. Ona je od bezemljaškog naroda, jezerskog, a njih vetar nosi tamo-ovamo, pa zato oni vide sve."
<BR>&nbsp;&nbsp;&nbsp;&nbsp;&nbsp;Ako je vetar nosio te bezemljaše, nosio je i nas. Vazduh čist poput duha ispuni prugasto jedro, zanjiha se čak i to, tako široko, brodsko korito, i mi odosmo pljuskajući preko talasa; najzad selo nestade ispod ruba obzorja - iako su beli vrhunci planinski još vidljivi bili, uzdignuti, činilo se, iz jezera samog.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
