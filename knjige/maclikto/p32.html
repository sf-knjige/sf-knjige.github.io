<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. KA DVORCU
<P>&nbsp;&nbsp;&nbsp;&nbsp;&nbsp;Preostala ostrva su se sada razdvojila; iako su između njih krstarili čamci, iako su, štaviše, sa svake grane polazila, nadimajući se, jedra, nisam se mogao oteti utisku da smo nepokretni pod redovima oblaka koji su nebom tekli, a da je naše kretanje samo poslednji privid jedne zemlje koja se davi.
<BR>&nbsp;&nbsp;&nbsp;&nbsp;&nbsp;Mnoga od onih plovećih ostrvaca koja sam ranije toga dana video ostavljena su iza nas da posluže kao utočišta za žene i decu. Ukupno je samo šest ostrvaca plovilo ka dvorcu, a ja sam stajao na najvišem mestu najvećeg, L-Libiovog ostrvca. Na njemu je, osim tog starog čoveka i mene, bilo još sedam boraca. Na ostalim ostrvcima po četvorica ili petorica. Imali smo i tridesetak čamaca i u svakome po dva ili tri borca.
<BR>&nbsp;&nbsp;&nbsp;&nbsp;&nbsp;Nisam se zavaravao da su naših stotinu ljudi, sa svojim noževima i harpunima, neka zastrašujuća sila; petorica ili šestorica Abdiesusovih dimarha bi to rasterali kao plevu. Ali to su bili moji sledbenici, a kad vodiš ljude u bitku, to je osećanje koje se ni sa čim drugim ne može uporediti.
<BR>&nbsp;&nbsp;&nbsp;&nbsp;&nbsp;Na vodama jezera nije se video ni najmanji treptaj svetlosti, izuzev zelenog, odraženog svetla koje je padalo sa mirijade listova Mesečeve šume, udaljene pedeset hiljada liga. Navodile su me te vode na pomisao o čeliku, uglačanom i podmazanom. Vetar je bio slab, nije stvarao nikakvu penu na talasima, nego ih je samo podgurivao; a talasi su bili dugački i niski, kao metalni brežuljci.
<BR>&nbsp;&nbsp;&nbsp;&nbsp;&nbsp;Posle nekog vremena jedan oblak je zaklonio Mesec i ja se, nakratko, zapitah da li će jezerci u mraku izgubiti orijentaciju. Međutim, oni svojim plovilima nastaviše da rukuju kao da je blistavo podne; osim toga, iako su ostrvca i čamci često bili u međusobnoj blizini, ja tokom celog tog putovanja nisam video nijedan slučaj ma i najmanje opasnosti da se sudare.
<BR>&nbsp;&nbsp;&nbsp;&nbsp;&nbsp;Biti prevožen tako kao što sam ja bio, pri zvezdanoj svetlosti i u tami, u središtu mog sopstvenog arhipelaga, bez ikakvog zvuka osim šapata vetra i zamakanja lopatastih dvoručnih vesala koja su se dizala i spuštala pravilno poput kuckanja časovnika, voziti se bez ikakve kretnje koju bi čovek mogao da oseti, osim blagog izdizanja i spuštanja zbog talasa - to je moglo biti umirujuće, čak i uspavljujuće, jer umoran sam bio, mada sam nešto malo odspavao pre nego što smo krenuli; međutim, oštra hladnoća noćnog vazduha i pomisao na ono što smo nameravali da učinimo održavali su me u budnom stanju.
<BR>&nbsp;&nbsp;&nbsp;&nbsp;&nbsp;Ni L-Libio ni ma ko drugi od ostrvljana nije bio u stanju da mi obezbedi više od najmutnijih obaveštenja o unutrašnjosti zamka koji je trebalo da zauzmemo na juriš. Postojala je glavna zgrada i postojao je bedem oko nje. Da li je ta glavna zgrada pravo tvrđavsko središnje zdanje - što će reći, utvrđena kula dovoljno visoka da na bedeme gleda odozgo - to pojma nisam imao. A nisam znao ni da li postoje još kakve zgrade osim glavne (recimo, neko izdvojeno utvrđenje), da li je bedem ojačan kulama ili kulicama i koliko bi branilaca moglo biti. Izgradnja zamka trajala je, uz upotrebu mesne radne snage, dve ili tri godine; nije to mogao, dakle, biti dvorac onako zastrašujući kao što je Acies; ali i nešto sa četvrtinom snage Aciesa bilo bi za nas neosvojivo.
<BR>&nbsp;&nbsp;&nbsp;&nbsp;&nbsp;Bio sam potpuno svestan toga koliko sam slabo opremljen da predvodim jedan takav pohod. Nijednu bitku nisam nikad u životu ni video, a kamoli u njoj učestvovao. Moje poznavanje vojnog neimarstva poticalo je od toga što sam u Citadeli odgajen i što sam ovlaš razgledao utvrđenja Traksa; a ono što sam znao - ili zamišljao da znam - o taktici bilo je napabirčeno čitanjem jednako ovlašnim. Prisetih se kako sam se, kao dečko, u nekropolisu - gradu mrtvih, igrao rata, kako smo imali svoje kobajagi okršaje, sa drvenim mačevima, i od te misli mi je, maltene, pripala muka. Ne zato što bih se nešto mnogo plašio za svoj život, nego zato što sam znao da bi jedna moja greška mogla izazvati pogibiju većine ovih neukih i nedužnih ljudi koji su od mene očekivali vođstvo.
<BR>&nbsp;&nbsp;&nbsp;&nbsp;&nbsp;Nakratko zasija opet Mesec, preko koga su promicali crni obrisi jednog jata roda. Obalu sam sagledao kao traku gušće noći na obzorju. Jedna nova masa oblaka odseče tu svetlost, a kapljica vode me udari po licu. Zbog te kapljice osetih nenadano veselje, ne razumevajući razlog - a razlog je nesumnjivo bio taj što sam se nesvesno prisetio kako je napolju padala kiša one noći kad sam odbio alzabov napad. Možda sam, takođe, pomislio i na one ledene vode koje kuljaju iz ulaza u rudnik čovekomajmuna.
<BR>&nbsp;&nbsp;&nbsp;&nbsp;&nbsp;Ipak, ostavljajući po strani sve te slučajne primisli, postojala je činjenica da je kiša mogla biti pravi blagoslov za nas. Nismo imali lukove; ako bi ona pokvasila kanape lukova naših protivnika, utoliko bolje. Svakako bi onemogućila i upotrebu onih "kuršuma sile" koje je hetmanov strelac bio ispaljivao. Osim toga, kiša bi doprinosila uspehu napada koji bi se zasnivao na prilaženju krišom, a ja sam odavno zaključio da naš napad može imati nekakve nade za uspeh jedino ako se prišunjamo neopazice.
<BR>&nbsp;&nbsp;&nbsp;&nbsp;&nbsp;Bio sam zadubljen u planiranje kad se oblaci opet razbiše i ja videh da plovimo kursom koji je uporedan sa obalom; a obala se sastojala od litica koje su se dizale desno od nas. Ispred nas, u jezero je zadiralo jedno poluostrvo, sačinjeno od stenja još višeg; odoh do prednje tačke našeg ostrva i zapitah čoveka koji je tamo bio postavljen da li se zamak nalazi na poluostrvu. On odmahnu glavom i reče: "Obilazimo."
<BR>&nbsp;&nbsp;&nbsp;&nbsp;&nbsp;Tako smo i učinili. Odvezaše, pa za druge grane zavezaše, donje vrhove svih jedara. Daščane branike, kamenjem otežane, spustiše u vodu sa jedne strane ostrva, a trojica navališe na gredu krme da je okreću. Pade mi na um da je L-Libio svakako naredio da kopnu priđemo na ovaj način kako bismo izmakli pažnji onih stražara koji, možda, motre na vode jezera. U tom slučaju morali smo se opet naći u opasnosti da budemo primećeni onog časa kad to poluostrvo više ne bude između dvorca i naše malene flote. Takođe mi pade na um sledeća misao: pošto se graditelj nije opredelio da svoje utvrđenje postavi na taj visoki krš, koji je sada, dok smo plovili oko njega, izgledao gotovo neosvojivo, to bi moglo značiti da je našao neko još bezbednije mesto.
<BR>&nbsp;&nbsp;&nbsp;&nbsp;&nbsp;Onda smo obišli najistureniju tačku poluostrva i ugledali svoje odredište, jedva četiri lanca daleko niz obalu - jedno stenovito uzdignuće, od tog poluostrva i više i strmije, a na njegovom vrhu tvrđavski zid, sa pravom tvrđavskom kulom u sredini, ali kulom koja kao da je imala nemogući oblik ogromne pečurke.
<BR>&nbsp;&nbsp;&nbsp;&nbsp;&nbsp;Gledao sam, ne verujući svojim očima. Od velikog, vitkog središnjeg stuba, za koji sam bio siguran da je obla kula od ovdašnjeg kamena, širio se metalni sklop u obliku sočiva, deset puta većeg prečnika i, činilo se, podjednako stamen kao i sama kula.
<BR>&nbsp;&nbsp;&nbsp;&nbsp;&nbsp;Svuda oko našeg ostrvca ljudi su u čamcima i na drugim ostrvcima šaputali između sebe i jedan drugome pokazivali prstom prema kuli. Činilo se da je taj neverovatni prizor novost i za njih u istoj meri kao i za mene.
<BR>&nbsp;&nbsp;&nbsp;&nbsp;&nbsp;Izmagličasta svetlost Meseca, poljubac mlađe sestrice upućen licu umiruće starije, obasjavala je gornju površinu tog ogromnog diska. Ispod njega su, u gustoj senci njegovoj, postojale iskrice narandžaste svetlosti. One su se kretale, klizile su gore-dole, ali tako sporo da sam ja njihovog kretanja postao svestan tek posle nekog vremena. Najzad se jedna tačka svetlosti podigla toliko da se činilo da se nalazi tik ispod diska; tada je nestala. Neposredno pre nego što smo dospeli do obale, druge dve se pojaviše na istom mestu.
<BR>&nbsp;&nbsp;&nbsp;&nbsp;&nbsp;Jedna majušna plaža ležala je u senci litice. L-Libiovo ostrvce se, međutim, nasukalo pre nego što smo do plaže stigli; morao sam još jednom da skočim u vodu, ovoga puta držeći Terminus Est iznad glave. Srećom, nije bilo velikih talasa, a kiša, iako je i sad pretila, još nije počinjala. Pomogao sam nekima od jezeraca da izvuku svoje čamce na obalski krupni šljunak; drugi su vezivali ostrvca za stene pomoću debele užadi od upletenih žila.
<BR>&nbsp;&nbsp;&nbsp;&nbsp;&nbsp;Posle mog putovanja kroz planine, uzana, nepouzdana staza kojom pođoh bila bi laka da je nisam morao savladavati po mraku. A ovako, činilo mi se da bih radije još jednom išao onom silaznom putanjom duž zakopanog grada, prema Kesdoinoj kući, mada je taj put bio pet puta duži, nego ovom uzlaznom.
<BR>&nbsp;&nbsp;&nbsp;&nbsp;&nbsp;Kad smo stigli do vrha, bili smo još na izvesnoj udaljenosti od zida, koji je od nas bio zaklonjen šumarkom kržljavog zimzelenog drveća. Sakupio sam ostrvljane oko sebe i postavio im pitanje - retoričko - da li znaju odakle je došao taj nebeski brod koji se našao iznad zamka. A kad su me uverili da ne znaju, ja im rekoh da ja znam (što je bilo tačno, jer me je Dorkas upozorila na njih, mada nikad ranije nisam tako nešto video) i da će, zbog njegove prisutnosti, biti bolje da ja izvidim situaciju pre nego što navalimo.
<BR>&nbsp;&nbsp;&nbsp;&nbsp;&nbsp;Niko nije progovarao, ali sam bio svestan njihovog osećanja bespomoćnosti. Do maločas su verovali da su našli junaka koji će ih predvoditi, a sad, evo, vide da će ga izgubiti pre nego što bitka i počne.
<BR>&nbsp;&nbsp;&nbsp;&nbsp;&nbsp;"Ući ću unutra ako budem mogao", rekoh ja. "Vratiću se do vas, ako to bude moguće, a za vas ću ostaviti onoliko otvorenih vrata koliko budem mogao."
<BR>&nbsp;&nbsp;&nbsp;&nbsp;&nbsp;L-libio upita: "Ali, pretpostavimo da se ne možeš vratiti. Kad bude došao trenutak da isučemo noževe, kako ćemo to znati?"
<BR>&nbsp;&nbsp;&nbsp;&nbsp;&nbsp;"Daću neki signal", rekoh i počeh naprezati mozak da smislim kakav bih signal mogao dati ako budem u nemogućnosti da iziđem iz te crne kule. "Mora biti da oni, u ovakvoj noći, imaju vatre. Pokazaću buktinju na nekom prozoru, pa ću je i baciti ako budem mogao, tako da ćete videti traku svetlosti u padu. Ako ne načinim nikakav signal i ako vam se ne budem mogao vratiti, možete pretpostaviti da su me zarobili - onda krenite u napad čim prva svetlost dotakne planine."
<BR>&nbsp;&nbsp;&nbsp;&nbsp;&nbsp;Posle kratkog vremena stao sam pred kapiju zamka i počeo udarati velikim gvozdenim zvekirom, koji je imao oblik (koliko sam ja to mogao prstima osetiti) ljudske glave, o ploču od tog istog metala, u hrastovo drvo uglavljenu.
<BR>&nbsp;&nbsp;&nbsp;&nbsp;&nbsp;Niko se nije odazvao. Čekao sam desetak dahova, onda ponovio kucanje. Iznutra sam čuo odjeke, prazna vibriranja nalik na podrhtavanje srca, ali nikakve glasove. Ona jeziva lica koja sam u autarhovom vrtu video ispunila su moj um, pa sam čekao, u strahu, da odjekne pucanj, iako sam znao da ja, ako hieroduli odluče da me upucaju - a sva energetska oružja dolazila su, u krajnjem sagledavanju, od njih - pucanj najverovatnije neću ni čuti. Vazduh je bio tako miran da se činilo da i atmosfera čeka sa mnom. Sa istoka se dovalja grmljavina.
<BR>&nbsp;&nbsp;&nbsp;&nbsp;&nbsp;Konačno se začuše koraci, tako hitri i laki da sam maltene mogao pomisliti da su dečji. Jedan neodređeno poznati glas doviknu. "Ko je tamo? Šta ćeš?"
<BR>&nbsp;&nbsp;&nbsp;&nbsp;&nbsp;A ja odgovorih: "Majstor Severijan iz Reda tragalaca za istinom i pokajanjem - dolazim kao ruka autarha, čija pravda je njegovim podanicima hleb."
<BR>&nbsp;&nbsp;&nbsp;&nbsp;&nbsp;"Ma nije moguće!" uzviknu, širom otvarajući kapiju, doktor Talos.
<BR>&nbsp;&nbsp;&nbsp;&nbsp;&nbsp;Jedan trenutak sam mogao samo zuriti u njega.
<BR>&nbsp;&nbsp;&nbsp;&nbsp;&nbsp;"Pa pričaj, šta želi autarh od nas? Kad sam te poslednji put video, bio si na putu ka Gradu krivih noževa. Stiže li ikad do njega?"
<BR>&nbsp;&nbsp;&nbsp;&nbsp;&nbsp;"Autarh je želeo da zna zašto su tvoji vazali ugrabili jednoga od njegovih slugu", rekoh. "Naime, mene. Ovim je bačena kudikamo drugačija svetlost na to pitanje."
<BR>&nbsp;&nbsp;&nbsp;&nbsp;&nbsp;"I jeste! I jeste! Ali i sa naše tačke gledanja, razumeš. Nisam znao da si ti taj tajanstveni posetilac u Mureni. Siguran sam da ni jadni stari Boldanders nije znao. Uđi, pa ćemo popričati o tome."
<BR>&nbsp;&nbsp;&nbsp;&nbsp;&nbsp;Zakoračih kroz kapiju u bedemu, a doktor, iza mene, gurnu tešku kapiju u zatvoreni položaj i položi rezu - a to je bila jedna gvozdena šipka - na njeno mesto.
<BR>&nbsp;&nbsp;&nbsp;&nbsp;&nbsp;Rekoh: "Zapravo nema mnogo šta da se priča, ali mogli bismo početi sa jednim vrednim draguljem koji mi je silom oduzet i, koliko sam obavešten, poslat tebi."
<BR>&nbsp;&nbsp;&nbsp;&nbsp;&nbsp;Međutim, još dok sam ovo govorio, moju pažnju je od tih reči odvukao, svojom ogromnošću, brod hierodula, koji se nalazio neposredno iznad moje glave, sad kad sam kroz bedem prošao. Gledajući uvis, ka njemu, dospeh do istog onog osećanja izmeštenosti koje me je ponekad obuzimalo kad sam gledao, kroz dvostruku krivinu lupe, dole; ispupčena donja strana tog broda imala je izgled nečeg što je tuđinsko ne samo svetu ljudskih bića nego i čitavom vidljivom svetu.
<BR>&nbsp;&nbsp;&nbsp;&nbsp;&nbsp;"A, da", reče dr Talos. "Kod Boldandersa je tvoja đinđuva, rekao bih. Zapravo, bila je kod njega, pa ju je strpao negde. Siguran sam da će ti je vratiti."
<BR>&nbsp;&nbsp;&nbsp;&nbsp;&nbsp;Iz unutrašnjosti te okrugle kule, koja je na sebi prividno (siguran sam da to ni u kom slučaju nije bilo stvarno moguće) nosila težinu čitavog broda, dopre slabašno jedan zvuk, usamljen, strašan, zvuk koji je mogao biti zavijanje vuka. Ništa slično tome nisam čuo još od kad sam iz naše kule Matahinske otišao; ali sam znao šta je to, pa rekoh doktoru Talosu: "Imaš zatvorenike ovde."
<BR>&nbsp;&nbsp;&nbsp;&nbsp;&nbsp;Klimnuo je glavom. "Jeste. Bojim se da sam stvarno bio toliko zauzet danas da nisam stigao da nahranim te jadne stvorove." Neodređeno je mahnuo rukom prema brodu iznad nas. "Nadam se da ti ne smeta da se susrećeš sa kakogenima, Severijane? A to ćeš, bojim se, morati, ako ti je namera da se penješ gore i zatražiš od Boldandersa svoj dragulj. Boldanders je tamo, razgovara s njima."
<BR>&nbsp;&nbsp;&nbsp;&nbsp;&nbsp;Rekoh da nemam ništa protiv takvih susreta. Ali, dok sam to izgovarao, u sebi sam, bojim se, zadrhtao.
<BR>&nbsp;&nbsp;&nbsp;&nbsp;&nbsp;Doktor se osmehnu, pokazujući iznad svoje crvene brade red onih oštrih, blistavih zuba koje sam tako dobro pamtio. "Divno ti je to. Oduvek si ti bio jedna divno bespredrasudna osoba. Ako se mogu tako izraziti, svojom obukom si, pretpostavljam, pripremljen da sa svakim bićem postupiš jednako."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
