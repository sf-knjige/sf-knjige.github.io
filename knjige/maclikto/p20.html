<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. KRUG ČAROBNJAKA
<P>&nbsp;&nbsp;&nbsp;&nbsp;&nbsp;Pri prvoj svetlosti jutra ušli smo u džunglu kao što čovek ulazi u kuću. Iza nas sunčeva svetlost poigravala je po travi, žbunju i kamenju; prošli smo kroz jedan zastor od isprepletanih lijana, tako debeo da sam ga morao mačem seći, a onda smo ispred sebe videli samo senku i stabla koja su se kao kule uzdizala ka visinama. Unutra nije nijedan insekt zujao, nijedna ptica cvrkutala. Vetra - ni daška. U početku golo zemljište po kome smo gazili bilo je kamenito gotovo u istoj meri kao planinski obronci, ali pre nego što smo ijednu ligu prevalili, postade glatkije; najzad dođosmo do jednog kratkog stepeništa koje je, van svake sumnje, bilo ašovom usečeno. "Vidi", reče dečko, pokazujući neku stvar crvene boje, a neobičnog oblika, koja je ležala na najvišem stepeniku.
<BR>&nbsp;&nbsp;&nbsp;&nbsp;&nbsp;Stao sam da to pogledam. Bila je to glava petla; igle od nekog tamnog metala bile su mu ubodene u oči, a u kljunu je držao traku zmijske svučene kože.
<BR>&nbsp;&nbsp;&nbsp;&nbsp;&nbsp;"Šta je to?" Dečak je gledao široko raširenih očiju.
<BR>&nbsp;&nbsp;&nbsp;&nbsp;&nbsp;"Vradžbina, rekao bih."
<BR>&nbsp;&nbsp;&nbsp;&nbsp;&nbsp;Pokušah da se prisetim svog, vrlo malenog, znanja o toj lažnoj veštini. Kao dete Tekla je imala neku negovateljicu koja je vezivala i razvezivala čvorove da ubrza porođaje i koja je tvrdila da u ponoć može da vidi lice Teklinog budućeg muža (beše li moje, pitam se) u odsjaju sa poslužavnika na kome se nose svadbene torte.
<BR>&nbsp;&nbsp;&nbsp;&nbsp;&nbsp;"Pevac je", rekoh dečaku, "vesnik dana, pa se u magijskom smislu može reći da njegovo kukurikanje u zoru dovodi do toga da sunce iziđe. Možda je oslepljen da ne bi znao kad će zora. Kad zmija zbaci svoju staru košuljicu, to znači neko očišćenje ili podmlađivanje. Oslepljeni petao se drži za staru kožu."
<BR>&nbsp;&nbsp;&nbsp;&nbsp;&nbsp;"Al, šta to znači?" upita dečko ponovo.
<BR>&nbsp;&nbsp;&nbsp;&nbsp;&nbsp;Rekoh da ne znam; ali u srcu mi je bila izvesnost da je to bajanje protiv dolaska Novog Sunca, te me je na neki način zabolelo saznanje da ta obnova, koju sam tako žarko priželjkivao kada sam bio dečak, ali u koju jedva da sam iole verovao, može imati ijednog protivnika. U isto vreme bio sam svestan da nosim Kandžu. Neprijatelji Novog Sunca sigurno bi uništili Kandžu ako bi im dopala šaka.
<BR>&nbsp;&nbsp;&nbsp;&nbsp;&nbsp;Nismo ni stotinu daljih koraka načinili, a na drveću su se pojavile izvešane tračice crvene tkanine; neke su bile prazne, ali na drugima su bili crni natpisi izvedeni nekim slovima meni nerazumljivim - činilo se najverovatnije da je to ona vrsta simbola i ideograma koju upotrebljavaju ljudi što glume da imaju više znanja nego što stvarno imaju, kad žele da oponašaju pisanje astronoma.
<BR>&nbsp;&nbsp;&nbsp;&nbsp;&nbsp;"Bolje će biti da se mi vratimo", rekoh. "Ili da zaobiđemo ovo."
<BR>&nbsp;&nbsp;&nbsp;&nbsp;&nbsp;Tek što sam to izgovorio, začuo sam šuštanje iza sebe. U jednom trenu sam stvarno verovao da su prilike koje su na stazu bile iskoračile đavoli, sa ogromnim očima i sa crnim, belim i skerletnocrvenim trakama na sebi; onda sam video da su to samo goli ljudi sa obojenim telima. Dizali su šake u vazduh da mi pokažu da na njima imaju nadodate čelične kandže. Potegao sam Terminus Est.
<BR>&nbsp;&nbsp;&nbsp;&nbsp;&nbsp;"Nećemo te ometati", reče jedan. "Idi. Ostavi nas ako želiš." Činilo mi se da ispod te boje ima bledu kožu i svetlu kosu juga.
<BR>&nbsp;&nbsp;&nbsp;&nbsp;&nbsp;"Savet bi vam dobar bio da me ne ometate. Ovim dugačkim sečivom mogu vas ubiti obojcu, a da me i ne dotaknete."
<BR>&nbsp;&nbsp;&nbsp;&nbsp;&nbsp;"Onda idi", reče mi taj plavokosi. "Ako nemaš ništa protiv da dete ostaviš kod nas."
<BR>&nbsp;&nbsp;&nbsp;&nbsp;&nbsp;Čuvši to, potražio sam pogledom malog Severijana. Nekako je bio iščezao, iako se maločas nalazio pokraj mene.
<BR>&nbsp;&nbsp;&nbsp;&nbsp;&nbsp;"Međutim, ako želiš da ti on bude vraćen, predaćeš svoj mač i poći ćeš sa nama." Ne pokazujući nikakav znak straha, obojeni čovek mi je prišao i pružio ruke. Između njegovih prstiju virile su te čelične kandže, pričvršćene za jednu uzanu šipku gvožđa koju je držao na dlanu. "Neću pitati ponovo", reče on.
<BR>&nbsp;&nbsp;&nbsp;&nbsp;&nbsp;Zavukao sam mač u kaniju, skinuo sa sebe kaiš kojim se kanija okačinje i predao mu sve to skupa.
<BR>&nbsp;&nbsp;&nbsp;&nbsp;&nbsp;Sklopio je oči. Njegovi očni kapci bili su našarani tamnim tačkama sa belim rubovima, nalik na šare koje postoje na izvesnim gusenicama koje bi volele da ptice za njih pomisle da su zmije. "Ovo je popilo mnogo krvi."
<BR>&nbsp;&nbsp;&nbsp;&nbsp;&nbsp;"Jeste", rekoh.
<BR>&nbsp;&nbsp;&nbsp;&nbsp;&nbsp;Njegove oči opet su se otvorile; netremice se zagledao u mene. Njegovo obojeno lice bilo je, baš kao i lice onog drugog čoveka koji je stajao neposredno iza njega, bezizražajno kao maska. "Novoiskovani mač ovde bi imao malo moći, ali ovaj bi mogao načiniti štetu."
<BR>&nbsp;&nbsp;&nbsp;&nbsp;&nbsp;"Pouzdajem se da će mi mač biti vraćen kad moj sin i ja budemo odlazili. Šta ste s njim učinili?"
<BR>&nbsp;&nbsp;&nbsp;&nbsp;&nbsp;Odgovora nije bilo. Njih dvojica me zaobiđoše, svaki sa po jedne strane, i produžiše stazom u istom onom pravcu kojim smo se ranije kretali dečak i ja. Trenutak kasnije pošao sam i ja za njima.
<BR>&nbsp;&nbsp;&nbsp;&nbsp;&nbsp;Mogao bih mesto do koga su me odveli nazvati selom, ali to nije bilo selo u običnom smislu reči, ne kao što je Saltus selo, pa čak ni nalik na one grupe autohtonskih koliba koje se ponekad selima nazivaju. Ovde su stabla bila veća i na većim međusobnim razmacima nego što sam ikad ranije u šumama viđao, a svod od njihovog lišća činio je, na visini od nekoliko stotina lakata iznad nas, neprobojni krov. Tako veliko je, uistinu, bilo to drveće, da se činilo da je tu već eonima raslo; videlo se da su u jednom stablu izbušeni prozori i vrata do kojih su vodile stepenice. Na granama drugog drveta nalazila se višespratna kuća, a nešto nalik na ogromno gnezdo ptice zlatke njihalo se okačeno o grane trećeg stabla. Ulazi sa odignutim poklopcima, u zemljištu oko naših nogu, pokazivali su da se tu i rudarstvom bavilo.
<BR>&nbsp;&nbsp;&nbsp;&nbsp;&nbsp;Odveden sam do jednog od tih ulaza u zemlju, pa mi je rečeno da se spustim jednim primitinim merdevinama koje su vodile u tamu. U jednom trenutku (ne znam zašto) obuzeo me je strah da bi to moglo voditi u velike daljine, u špilje duboke poput onih u kojima čovekomajmuni u noći bez kraja čuvaju svoja blaga. Pokaza se da nije tako. Sišao sam u dubinu svakako ne veću nego četiri puta koliko sam visok, onda sam se progurao kroz nešto za šta mi se tad učinilo da su neke dronjave asure i stupio u jednu podzemnu sobu.
<BR>&nbsp;&nbsp;&nbsp;&nbsp;&nbsp;Onaj poklopac su gore, iznad mene, spustili, tako da je sve ostalo u potpunom mraku. Pipkajući, istraživao sam to mesto i našao da mu je veličina otprilike tri sa četiri koraka. Pod i zidovi bili su od zemlje, a tavanica od balvana sa kojih kora nije bila zguljena; nameštaja nije bilo baš nikakvog.
<BR>&nbsp;&nbsp;&nbsp;&nbsp;&nbsp;Nas dvojicu su uhvatili približno sredinom popodneva. Još sedam smena vremena pa će biti mrak. Bilo je moguće da me pre toga izvedu pred nekog ko ima vlast. Bio sam rešen da u tom slučaju učinim koliko mogu da ga ubedim da smo to dete i ja bezazleni i da treba da budemo pušteni da idemo s mirom. A ako ne bude toga, namera mi je bila da se popnem opet uz one stepenice i pogledam da li mogu da provalim kroz poklopac. Sedoh da čekam.
<BR>&nbsp;&nbsp;&nbsp;&nbsp;&nbsp;Siguran sam da zaspao nisam; međutim, koristio sam onu moju sposobnost prizivanja vremena prošlog, pa sam tako, bar u svome duhu, otišao iz tog mračnog mesta. Neko vreme sam gledao životinje u nekropolisu s one strane citadelskog bedema, kao što sam u dečaštvu činio. Gledao sam kako guske na nebu obrazuju glave strela, gledao sam dolaske i odlaske lisica i zeca. Opet su za mene jurili preko trave, a onda, dalje u vremenu, ostavljali tragove u snegu. Eno Triskelea gde leži mrtav, učinilo mi se, na smeću, iza kule Medvednice; prišao sam mu, video kako se stresa i diže glavu da me lizne po ruci. Sa Teklom sam u njenoj uzanoj ćeliji sedeo, tamo smo jedno drugom čitali glasno i zastajali da raspravljamo o pročitanome. "Svet se, kao časovnik, bliži zaustavljanju", rekla je ona. "Inkreator je mrtav, a ko će njega opet stvoriti? Ko bi to mogao?"
<BR>&nbsp;&nbsp;&nbsp;&nbsp;&nbsp;"Pa, svako zna priču da časovnik stane kad njegov vlasnik umre."
<BR>&nbsp;&nbsp;&nbsp;&nbsp;&nbsp;"To je praznoverica." Knjigu je uzela iz mojih šaka da bi ih mogla u svojima držati; a njene su šake bile dugoprste i veoma hladne. "Kad vlasnik legne na svoju samrtnu postelju, niko više ne doliva vodu. On umre, a bolničari bace pogled na kazaljku da bi znali koliko je smena bilo. Posle nađu sat zaustavljen, a na njemu - vreme je isto."
<BR>&nbsp;&nbsp;&nbsp;&nbsp;&nbsp;Rekao sam joj: "Ti to kažeš da sat stane pre svog vlasnika; prema tome, ako se Vaseljena sad bliži zaustavljanju, to ne znači da je Inkreator mrtav - znači samo da nikad nije ni postojao."
<BR>&nbsp;&nbsp;&nbsp;&nbsp;&nbsp;"Ali on je bolestan. Pogledaj oko sebe. Vidi kakvo je ovo mesto, vidi ove kule iznad tebe. Znaš li, Severijane, da to nikad nisi sagledao?"
<BR>&nbsp;&nbsp;&nbsp;&nbsp;&nbsp;"Pa dobro, on bi ipak mogao da kaže nekom drugom da opet napuni mehanizam", predložio sam, a onda, uviđajući šta sam to rekao, pocrveneh.
<BR>&nbsp;&nbsp;&nbsp;&nbsp;&nbsp;Tekla se nasmejala. "E nisam te videla da pocrveniš još od dana kad sam prvi put skinula haljinu za tebe. Položila sam tvoje šake na moje dojke, a ti - pocrveneo kao malina. Pamtiš li? Da kaže nekom drugom da opet napuni? Pa gde nam je sad naš mladi ateista?"
<BR>&nbsp;&nbsp;&nbsp;&nbsp;&nbsp;Položio sam šaku na njenu butinu. "Zbunio se, isto kao i tada, zbog prisutnosti božanstva."
<BR>&nbsp;&nbsp;&nbsp;&nbsp;&nbsp;"Znači, ti u mene ne veruješ? Rekla bih da si u pravu. Nema sumnje da sam ja ono o čemu vi mladi mučitelji sanjate - lepa zatvorenica, još neosakaćena, koja te zove da utažiš njenu žeđ."
<BR>&nbsp;&nbsp;&nbsp;&nbsp;&nbsp;Trudeći se da ispadnem galantan, rekao sam: "Snovi poput tebe leže izvan moje moći."
<BR>&nbsp;&nbsp;&nbsp;&nbsp;&nbsp;"Nikako to ne može istina biti, jer, evo, u tvojoj sam moći."
<BR>&nbsp;&nbsp;&nbsp;&nbsp;&nbsp;Nešto se nalazilo u ćeliji sa nama. Pogledao sam prema vratima sa reštkama, prema Teklinoj svetiljki sa srebrnim reflektorom, zavirio u svaki ugao. Smračivalo se u ćeliji, a sa svetlom nestadosmo i Tekla i, čak, ja; ali to što je, svojim nametanjem, upalo među moje uspomene, nije nestalo.
<BR>&nbsp;&nbsp;&nbsp;&nbsp;&nbsp;"Ko ste vi", upitah, "i šta od nas želite?"
<BR>&nbsp;&nbsp;&nbsp;&nbsp;&nbsp;"Znaš ti dobro ko smo, a mi znamo ko si ti." Taj glas je bio vrlo staložen, a, rekao bih, možda i autoritetom najispunjeniji glas koji sam u životu čuo. Sa toliko autoriteta u glasu nije ni autarh govorio.
<BR>&nbsp;&nbsp;&nbsp;&nbsp;&nbsp;"Pa, ko sam?"
<BR>&nbsp;&nbsp;&nbsp;&nbsp;&nbsp;"Severijan od Nesusa, liktor Traksa."
<BR>&nbsp;&nbsp;&nbsp;&nbsp;&nbsp;"Jesam Severijan od Nesusa", rekoh. "Ali više nisam liktor Traksa."
<BR>&nbsp;&nbsp;&nbsp;&nbsp;&nbsp;"To bi ti hteo da mi poverujemo."
<BR>&nbsp;&nbsp;&nbsp;&nbsp;&nbsp;Opet je zavladalo ćutanje i ja sam posle nekog vremena razumeo da moj ispitivač neće da mi postavlja pitanja, nego želi da me prisili da mu dam objašnjenja o sebi ako želim slobodu. Silno sam želeo da ga ščepam - nije mogao biti udaljen više od nekoliko lakata - ali sam znao da je po svoj prilici naoružan onim čeličnim kandžama koje su mi stražari na stazi pokazali. Takođe sam želeo, već neko vreme, da izvučem Kandžu iz njene kožne kesice, mada nije bilo moguće učiniti ništa gluplje. Rekoh: "Arhon Traksa je želeo da ubijem izvesnu ženu. Ja, umesto da je ubijem, oslobodio sam je, pa sam morao da bežim iz grada."
<BR>&nbsp;&nbsp;&nbsp;&nbsp;&nbsp;"A stražarska mesta vojnika si prošao magijom."
<BR>&nbsp;&nbsp;&nbsp;&nbsp;&nbsp;Oduvek sam verovao da su svi samoproglašeni čudotvorci varalice; sad mi nešto u glasu tog ispitivača nagovesti da ovi, trudeći se da prevare druge, možda malčice varaju i sebe. U tom glasu bilo je prisutno ruganje, ali ruganje meni, a ne magiji. "Možda", rekoh. "Šta vi znate o mojim moćima?"
<BR>&nbsp;&nbsp;&nbsp;&nbsp;&nbsp;"Znamo da su nedovoljne da se odavde oslobodiš."
<BR>&nbsp;&nbsp;&nbsp;&nbsp;&nbsp;"Nisam ni pokušao da se oslobodim, ali ipak sam već bio slobodan izvesno vreme."
<BR>&nbsp;&nbsp;&nbsp;&nbsp;&nbsp;Ovo ga je uznemirilo. "Nisi bio slobodan. Tu ženu si samo u duhu doneo ovamo!"
<BR>&nbsp;&nbsp;&nbsp;&nbsp;&nbsp;Ispustio sam dah, nastojeći da taj moj uzdah bude nečujan. Jednom je, u predsoblju Kuće Apsoluta, jedna devojčica pomislila da sam ja neka visoka žena, zato što je Tekla bila privremeno potisnula moju sopstvenu ličnost. Činilo se da je, sad, upamćena Tekla govorila kroz moja usta. Rekoh: "Onda sam sigurno nekromanser koji može da zapoveda duhovima mrtvih. Jer, ta žena je mrtva."
<BR>&nbsp;&nbsp;&nbsp;&nbsp;&nbsp;"Ti nam reče da si je oslobodio."
<BR>&nbsp;&nbsp;&nbsp;&nbsp;&nbsp;"Jednu drugu, koja sa ovom ima vrlo malo sličnosti. Šta ste uradili sa mojim sinom?"
<BR>&nbsp;&nbsp;&nbsp;&nbsp;&nbsp;"On te ne naziva ocem."
<BR>&nbsp;&nbsp;&nbsp;&nbsp;&nbsp;"On pati od fantazija", rekoh.
<BR>&nbsp;&nbsp;&nbsp;&nbsp;&nbsp;Odgovora nije bilo. Posle nekog vremena ustao sam i prešao rukom preko zidova mog podzemnog zatvora; bili su od obične zemlje, kao i pre. Nisam maločas video nikakvu svetlost niti čuo ma kakav zvuk, ali mi se činilo da bi bilo moguće prekriti onaj poklopac nekom pokretnom napravom koja bi odstranila dnevnu svetlost, a ako je poklopac vešto načinjen, mogao bi se i dizati nečujno. Popeo sam se na prvu prečagu merdevina; one su pod mojom težinom škripnule.
<BR>&nbsp;&nbsp;&nbsp;&nbsp;&nbsp;Popeo sam se na sledeću prečagu, pa na sledeću, i svaki put se čulo škriputanje. Pokušah da se popnem i na četvrtu i osetih da me odozgo gura nešto nalik na vrhove bodeža. Curak krvi iz mog desnog uva poče mi vlažiti vrat.
<BR>&nbsp;&nbsp;&nbsp;&nbsp;&nbsp;Odstupio sam na treću prečagu i počeo pipati iznad glave. Pokaza se da je ona stvar koja je, kad sam silazio u ovu podzemnu odaju, izgledala kao pocepana asura, zapravo bila naprava od desetak, ili više, oštrih bambusovih cepki, na neki način nameštenih da u toj okomitoj jami vise sa šiljcima nadole. Silaženje mi je bilo lako, jer sam telom potisnuo cepke u stranu; ali sad su me ti isti šiljci sprečavali da se popnem, baš kao što na ribolovnom koplju oni posuvraćeni šiljci sprečavaju ribu da se oslobodi. Dohvatio sam jednu cepku i pokušao da je slomim, ali to jednom rukom nisam mogao, mada je možda bilo moguće da to sa dve ruke izvedem. Da sam imao svetlosti i vrmena, mogao sam da prokrčim sebi put kroz te bodlje; nije isključeno da sam svetlost mogao i obezbediti, ali na taj rizik se nisam odvažio. Doskočih opet na pod.
<BR>&nbsp;&nbsp;&nbsp;&nbsp;&nbsp;Novo obilaženje odaje nije mi donelo nikakva nova saznanja, a ipak je izgledalo neverovatno da je moj ispitivač sišao niz merdevine bez ijednog zvuka, bez obzira na to što bi on mogao posedovati neko naročito znanje koj bi mu omogućilo da prolazi kroz bambus. Pođoh po podu četvoronoške i opet ne otkrih ništa novo.
<BR>&nbsp;&nbsp;&nbsp;&nbsp;&nbsp;Pokušao sam i da pomaknem merdevine, ali bile su na tom mestu pričvršćene; zato sam, polazeći iz ugla sobe koji je ulaznoj jami bio najbliži, počeo skakati i doticati zid na najvišim tačkama koje sam mogao dohvatiti, uz pomicanje za po pola koraka u jednu stranu. Kad sam dospeo do mesta koje je moralo stajati manje-više naspram mestu gde sam ranije sedeo, pronašao sam pravu stvar: četvrtastu rupu možda lakat visoku, a dva lakta široku, rupu čija je donja ivica bila malčice niža od mog temena. Mogao se moj ispitivač tiho spustiti kroz taj otvor u odaju, eventualno uz pomoć konopca, i na isti način vratiti; ali, činilo se verovatnije da je kroz otvor samo gurnuo glavu i ramena da bi mu glas zvučao kao da je on zaista u sobi sa mnom. Uhvatio sam ivice tog otvora najbolje što sam mogao, skočio sam i izvukao se gore.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
