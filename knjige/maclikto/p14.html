<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. UDOVIČINA KUĆA
<P>&nbsp;&nbsp;&nbsp;&nbsp;&nbsp;U Saltusu, gde smo Jonas i ja boravili nekoliko dana i gde sam izveo drugo i treće javno odsecanje glave u mojoj karijeri, rudari istržu iz zemljišta metale, građevinsko kamenje, pa čak i složenije proizvode koje su tu položile civilizacije zaboravljene hilijadama pre nego što se uzdigao Zid grada Nesusa. Ovo rade tako što buše uzana okna počinjući od obronka nekog brda i istrajavaju sve dok ne naiđu na neki bogat ruševinski sloj, ili čak (ako u svome tunelovanju imaju izuzetno mnogo sreće) na neku zgradu koja je očuvala neki deo svog sklopa tako da im služi kao gotovo okno.
<BR>&nbsp;&nbsp;&nbsp;&nbsp;&nbsp;Ono što tamo postižu uz toliko muka moglo bi se ovde na litici kojom sam silazio uraditi praktično bez truda. Prošlost je stajala uz moje rame, gola i, kao sve mrtve stvari, nesposobna da se brani; bilo je to kao da se padom planine razlomilo i vreme samo. Ponegde su iz površine litice stršale fosilne kosti, i to kosti moćnih životinja i ljudi. I šuma je ovde polagala svoje mrtve - panjeve i grane okamenjene vremenom - tako da sam se, silazeći, pitao da li je možda moguće da Urt, zapravo, nije, kao što mi zamišljamo, stariji od svojih kćeri šuma, nego da su (to ja sad zamislih) prvo rasle šume, u praznini, pred licem Sunca, drvo uz drvo, držeći se upetljanim korenjem i ukrštenim grančicama, sve dok najzad njihovim sabiranjem nije nastao naš Urt, a šuma ostala samo navlaka preko Urtove odeće.
<BR>&nbsp;&nbsp;&nbsp;&nbsp;&nbsp;Ispod tih slojeva ležali su slojevi građevina i ljudskih mehanizama. (I, lako može biti, slojevi koje su ostavile neke druge rase, jer u smeđoj knjižici koju sam nosio nekoliko priča kao da je nagoveštavalo da su ovde nekad postojale kolonije onih bića koja nazivamo kakogenima, mada su to, zapravo, nebrojene zasebne rase, svaka odelita kao i naša.) Video sam tu metale koji su bili zeleni i plavi u istom smislu u kome se za bakar kaže da je crven, a za srebro da je belo, obojene metale u oblicima tako čudnim da nisam znao da li im je namena da budu umetnička dela ili da služe kao delovi nekih čudnih mašina; može biti, uistinu, da kod nekih od tih nedokučivih naroda nema razlike između te dve vrste oblika.
<BR>&nbsp;&nbsp;&nbsp;&nbsp;&nbsp;Na jednoj tački, samo nešto malo pre polovine silazne putanje, površina geološkog smicanja podudarila se sa površinom jednog velikog, keramičkim pločicama obloženog zida, na takav način da je vetrovita stazica kojom sam išao vodila ukoso po tom zidu. Kakav je crtež bio tim pločicama dočaran nikad nisam doznao; dok sam se spuštao niz liticu, bio sam preblizu da ga sagledam, a kad sam se konačno spustio na ravno tlo, crtež je već bio nesagledno daleko u visinama, izgubljen među pokretnim maglicama padajuće rečice. A ipak, može se reći da sam ga gledao dok sam silazio na način kako insekt gleda portret dok po njegovoj površini gamiže. Pločice su bile u mnogo raznih oblika, ali veoma tesno uklopljene jedna uz drugu; u prvi mah sam mislio da njihovo dopunjavanje daje slike ptica, guštera, riba i sličnih stvorenja, čvrsto isprepletanih u stegama života. Sad mi se, pak, čini da ipak nije bilo tako, da su to bili oblici iz neke geometrije koju nisam uspeo da shvatim, dijagrami složeni do te mere da su živi oblici, prividno, izranjali iz njih kao što oblici stvarnih životinja izranjaju iz zamršene geometrije kompleksnih molekula.
<BR>&nbsp;&nbsp;&nbsp;&nbsp;&nbsp;Bilo kako bilo, ti oblici kao da su imali malo veze sa tom zidnom slikom ili shemom. Bili su ispresecani linijama boje i, mada su sigurno upečeni u keramiku pre mnogo eona, izgledali su tako blistavi, tako puni volje, da su mogli i pre jednog trena biti naneti četkom nekog titanskog umetnika. Najčešće upotrebljavani prelivi bejahu berilskoplava i bela; nekoliko puta sam zastajao i pokušavao da razumem šta bi mogli predstavljati (kakav tekst, ili lice, ili možda čisto ukrasnu kombinaciju linija i uglova, ili stilizovano upleteno bilje) ali uzalud; uostalom, možda je ta zidna slika predstavljala sve te stvari jednovremeno, ali u zavisnosti od ugla pod kojim se gleda i predispozicije gledaočeve.
<BR>&nbsp;&nbsp;&nbsp;&nbsp;&nbsp;Posle spušanja niz taj zagonetni zid, dalji silazak bio je lakši. Više nijednom nije zatrebalo da planinarim niz potpuno okomitu liticu, a nogostupi koji su se ipak tu i tamo pojavljivali bili su širi i na manje strmoj površini. Do dna stigoh pre nego što sam to očekivao, a onda, dižući pogled ka pređenom putu, osetih zaprepašćenje kao da tamo nikad ni kročio nisam - ugledah, zapravo, nekoliko mesta gde se činilo da je litica na takav način odvaljena da tu nikakve stazice, ni mogućnosti prolaska nema.
<BR>&nbsp;&nbsp;&nbsp;&nbsp;&nbsp;Ona kuća koju sam odozgo video tako jasno sad je bila negde izvan vidika, srivena drvećem; ali dim iz njenog dimnjaka još se video na nebu. Pošao sam kroz šumu manje strmu od one kroz koju sam išao prateći potok. Drveće je bilo tamne boje; činilo se da je ovde, možda, i starije. Onih velikih papratnjača sa juga ovde nije bilo; zapravo nisam ih nikad ni video severno od Kuće Apsoluta, osim onih veštački gajenih u Abdiesusovim vrtovima; ali su zato između korenja drveća rasle divlje ljubičice glatkih, sjajnih latica, raslo je i neko cveće čija se boja savršeno podudarala sa bojom očiju jadne Tekle, a mahovina je tu bila kao najdeblji zeleni somot, tako da je zemljište izgledalo kao zastrto tepihom, a drveće zaogrnuto skupocenom tkaninom.
<BR>&nbsp;&nbsp;&nbsp;&nbsp;&nbsp;Pre nego što sam ugledao kuću, ili ma kakav drugi znak ljudske prisutosti, čuo sam lavež pasa. Na taj zvuk kao da padoše unazad od mene sva ona tišina i čudesnost drveća, odmakoše se, ne iščezavajući, u daljinu beskonačno veću. Imao sam osećanje da je još samo malo nedostajalo, još samo jedan trenutak, pa da mi se otkrije neki tajanstveni život, star i čudan, ali i dobronameran, ali da se sad povukao poput neke silno ugledne osobe, poput, možda, nekog majstora među muzičarima, koga sam godinama, velikim trudom, nastojao da privučem do svojih vrata, no koji je onda, podigavši ruku da pokuca, čuo iznutra glas nekog drugog, njemu neprijatnog gosta, pa spustio ruku, okrenuo se i otišao da se više nikad ne vrati.
<BR>&nbsp;&nbsp;&nbsp;&nbsp;&nbsp;Ali, ipak, kako je to i prijalo. Gotovo cela dva duga dana bio sam sasvim sam, prvo na isprelamanim poljima kamena, zatim među ledenom zvezdanom divotom, pa onda u pritihnutom dahu drevnih šuma. Sada me je ovaj reski, dobro znani zvuk naveo na to da opet pomislim na ljudsku udobnost - ne samo da na nju pomislim, već i da je zamislim tako živo da mi se učinilo da je već osećam. Znao sam da će taj pas, kad ga ugledam, biti kao Triskele; takav je i bio, ali sa četiri, a ne tri noge; glava mu je bila nešto izduženija i uža, a krzno više smeđe nego lavlje boje; međutim, imao je iste razigrane oči, razmahan rep i isplažen jezik. Otpočeo je objavom rata, ali ju je povukao čim sam mu se obratio i pre no što sam načinio još dvadeset koraka, već je podmetao glavu da ga počeškam iza ušiju. Izišao sam na proplanak gde je ta kuća stajala, praćen psom koji je oko mene veselo skakao na sve strane.
<BR>&nbsp;&nbsp;&nbsp;&nbsp;&nbsp;Zidovi su bili od kamena, jedva nešto viši od moje glave. krov od naslagane mase trave i grančica bio je jedan od najstrmijih koje sam ikad video, a po njemu je mestimično ležalo ravno komađe kamena da pridržava taj travnati krov u vreme jakih vetrova. Bio je to, ukratko, dom nekog od onih seljaka-pionira koji su ponos i očajanje našeg Komonvelta i koji jedne godine proizvedu tržni višak hrane dovoljan da se ishrani ceo Nesus, a sledeće godine moraju da dobiju pomoć u hrani da ne bi pomrli od gladi.
<BR>&nbsp;&nbsp;&nbsp;&nbsp;&nbsp;Kad ispred vrata ne postoji popločana staza, možemo oceniti koliko često se tu ulazi na osnovu stupnja do kojeg je ugaženi deo zarastao u travu. Ovde je ispred kamenog praga postojao samo mali krug prašine, veliki kao maramica. Videvši ovo, pretpostavio sam da bih mogao i uplašiti osobu koja živi u toj skromnoj kući (računao sam da tu može biti samo jedan stanovnik) ako se nenajavljen pojavim na vratima i zato, pošto je kucov odavno prestao da laje, stadoh na rubu proplanka i doviknuh pozdrav.
<BR>&nbsp;&nbsp;&nbsp;&nbsp;&nbsp;Progutaše ga drveće i nebo, ostavljajući samo tišinu.
<BR>&nbsp;&nbsp;&nbsp;&nbsp;&nbsp;Povikao sam ponovo i krenuo ka vratima, a pas u korak sa mnom, i kada sam već bio na domaku ulaza, tu se pojavi jedna žena. Imala je delikatno lice koje je lako moglo biti lepo da joj oči nisu bile toliko uznemirene; ali odeća na njoj bila je toliko dronjava, da se samo time što je bila čista razlikovala od prosjačke. Trenutak potom, jedan dečkić okruglog lica, čije su oči bile čak i krupnije nego oči njegove majke, provirio je iza njene suknje.
<BR>&nbsp;&nbsp;&nbsp;&nbsp;&nbsp;Rekoh: "Žao mi je ako sam vas uplašio, ali bio sam izgubljen u ovim planinama."
<BR>&nbsp;&nbsp;&nbsp;&nbsp;&nbsp;Žena je klimnula glavom, oklevajući, a onda se sklonila sa ulaza. Ušao sam. Njena je kuća, unutar tih debelih zidova, bila čak i manja nego što sam pretpostavio i odisala je neprijatnim mirisom nekog jakog povrća koje se kuvalo u ključaloj vodi, u kotlu koji je bio okačen o kuku iznad vatre. Prozori su bili maleni i malobrojni i imali su, zbog debljine zidova, pre izgled kutija sa senkama nego proreza sa svetlošću. Neki deda je sedeo na panterovoj koži, leđima okrenut vatri; njegovim očima su do te mere nedostajali žiža i inteligencija, da sam u prvi mah pomislio da je slep. U sredini prostorije bio je sto, a oko njega pet stolica, od kojih su tri izgledale kao da su napravljene za odrasle osobe. Setio sam se Dorkasinih opisa kako se nameštaj iz napuštenih delova Nesusa odvlači na sever da ga koriste elektici koji su usvojili ponešto od njegove kulture, ali na svim ovim komadima nameštaja videlo se da su pravljeni na licu mesta.
<BR>&nbsp;&nbsp;&nbsp;&nbsp;&nbsp;Žena vide u kom pravcu gledam i reče: "Moj muž će doći uskoro. Pre ručka."
<BR>&nbsp;&nbsp;&nbsp;&nbsp;&nbsp;Rekoh joj: "Ne moraš se brinuti - nemam nikakve zle namere prema vama. Ako me pustite da dobijem deo vašeg obroka i da noćas prespavam u toplom i ako ćete mi ujutru dati uputstva za dalje kretanje, biće mi drago da pomognem u svakom poslu koji treba da se radi."
<BR>&nbsp;&nbsp;&nbsp;&nbsp;&nbsp;Žena je klimnula glavom, a dečko je sasvim neočekivano progovorio vrlo tankim glasom: "Da li si video Severu?" Onda se majka obrušila na njega tako brzo da me je to podsetilo na one časove kada je majstor Gerlous pokazivao zahvate koje koristimo za kontrolisanje zatvorenika. Udarac sam čuo, mada sam ga jedva video; klinac je ciknuo. Majka se pomakla na takav način da je zaprečila vrata, a on se sakrio iza jedne škrinje u uglu koji je od nje bio najudaljeniji. Tada sam shvatio, ili sam bar mislio da sam shvatio, da je ta Severa neka devojka ili žena koju ona smatra još ranjivijom od sebe i kojoj je naredila da se sakrije (najverovatnije na tavan, pod travnati krov) pre nego što me je pustila da uđem. Ali, razmišljao sam, svaka dalja izjava o mojim dobrim namerama bila bi uzaludna kod ove žene koja, ma kako bila neuka, svakako nije bila budala; najbolji način da zadobijem njeno poverenje bio je da ga zaslužim. Počeo sam tako što sam zapitao mogu li dobiti vode da se operem; rekoh da ću rado doneti vodu sa izvora samo ako mi dopuste da je i zagrejem iznad vatre. Ona mi dade jedan lonac i reče mi gde je izvor.
<BR>&nbsp;&nbsp;&nbsp;&nbsp;&nbsp;Imao sam prilike, u raznim razdobljima svog života, da se nađem na većini onih mesta koja se konvencionalno smatraju romantičnim - na vrhovima visokih kula, duboko u utrobi sveta, u džunglama, na brodovima - ali nijedno od tih mesta nije na mene delovalo na ovaj način kao ta uboga kamena kuća. Učinila mi se kao arhetip onih pećina u koje, po tvrdnjama učenjaka, čovečanstvo opet otpuzi kad se nađe na najnižoj tački svakog civilizacijskog ciklusa. Kad god sam čitao ili slušao opis idilične seoske kućice (a to je bila silno omiljena Teklina zamisao), naglasak je bio na čistoći i urednosti. Pod prozorom ležaj od nane, drva naslagana pokraj najhlanijeg zida, pod od kamenih ploča koje se blistaju od čistoće i tako dalje. Ovde nije bilo ničeg od toga, nije bilo idealnosti; a ipak je ta kuća, u svoj svojoj nesavršenosti, bila savršenija jer je pokazivala da ljudska bića mogu da žive i vole na tako udaljenom mestu, iako nemaju sposobnost da svoje stanište oblikuju u poemu.
<BR>&nbsp;&nbsp;&nbsp;&nbsp;&nbsp;"Da li se ti uvek briješ mačem?" upita ta žena. Tada mi se po prvi put obratila bez posebnog opreza.
<BR>&nbsp;&nbsp;&nbsp;&nbsp;&nbsp;"To je jedna tradicija, običaj. Ako mač ne bi bio dovoljno oštar za brijanje, ja bih se stideo da ga nosim. A ako je dovoljno oštar, šta će mi britva?"
<BR>&nbsp;&nbsp;&nbsp;&nbsp;&nbsp;"Ipak, mora biti nezgodno to kad držiš tako teško sečivo u vazduhu, a moraš dobro i paziti da se ne posečeš."
<BR>&nbsp;&nbsp;&nbsp;&nbsp;&nbsp;"Tom vežbom jačam ruke. Osim toga, za mene je dobro da rukujem mačem kad god mi se ukaže prilika da bih se s njim srodio kao sa svojim udovima."
<BR>&nbsp;&nbsp;&nbsp;&nbsp;&nbsp;"Znači, vojnik si. Tako sam i mislila."
<BR>&nbsp;&nbsp;&nbsp;&nbsp;&nbsp;"Ja sam kasapin ljudi."
<BR>&nbsp;&nbsp;&nbsp;&nbsp;&nbsp;Kao da je ustuknula zbog ovoga, te reče: "Nisam mislila da te uvredim."
<BR>&nbsp;&nbsp;&nbsp;&nbsp;&nbsp;"Nisam uvređen. Svako ubija neka bića - ti si ubila to korenje koje ti je u kotlu kad si ga stavila u ključalu vodu. Kad ubijem čoveka, spasem živote svih onih živih bića koja bi on uništio da je nastavio da živi, a u to spadaju, možda, i životi mnogih drugih muškaraca, žena i dece. Čime se bavi tvoj muž?"
<BR>&nbsp;&nbsp;&nbsp;&nbsp;&nbsp;Žena se na to malo osmehnula. Tad sam prvi put video na njenom licu osmeh; odmah je izgledala znatno mlađa. "Svačim. Čovek ovde gore mora da radi sve."
<BR>&nbsp;&nbsp;&nbsp;&nbsp;&nbsp;"Znači, niste rođeni ovde."
<BR>&nbsp;&nbsp;&nbsp;&nbsp;&nbsp;"Ne", reče ona. "Jedino Severijan..." Osmeha više nije bilo.
<BR>&nbsp;&nbsp;&nbsp;&nbsp;&nbsp;"Reče li ti - Severijan?"
<BR>&nbsp;&nbsp;&nbsp;&nbsp;&nbsp;"Tako se zove moj sin. Video si ga kad si dolazio, a sad nas on uhodi. On je ponekad nepromišljen dečko."
<BR>&nbsp;&nbsp;&nbsp;&nbsp;&nbsp;"Tako isto se zovem i ja. Ja sam majstor Severijan."
<BR>&nbsp;&nbsp;&nbsp;&nbsp;&nbsp;Doviknula je dečaku: "Jesi li to čuo? Ime ovog gudmena je isto kao tvoje!" Onda opet meni: "Smatraš li to ime dobrim? Da li ti se dopada?"
<BR>&nbsp;&nbsp;&nbsp;&nbsp;&nbsp;"Bojim se da o tome nikad nisam mnogo razmišljao, ali, da, pretpostavljam da mi se dopada. Nekako mi odgovara." Dovršio sam brijanje i seo u jednu od tih stolica da negujem sečivo.
<BR>&nbsp;&nbsp;&nbsp;&nbsp;&nbsp;"Rođena sam u Traksu", reče žena. "Jesi li ikad bio tamo?"
<BR>&nbsp;&nbsp;&nbsp;&nbsp;&nbsp;"Uprvo stižem odatle", rekoh joj. Ako bi je posle mog odlaska ispitivali dimarsi, njen opis moje odežde odao bi me u svakom slučaju.
<BR>&nbsp;&nbsp;&nbsp;&nbsp;&nbsp;"Nisi sreo ženu po imenu Herais? To je moja majka."
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Pa, veliki je to grad, čini mi se. Nisi tamo bio dugo?"
<BR>&nbsp;&nbsp;&nbsp;&nbsp;&nbsp;"Ne, baš ne dugo. Dok si boravila u ovim planinama, jesi li čula za Pelerinke? To je jedan red sveštenica koje se odevaju u crveno."
<BR>&nbsp;&nbsp;&nbsp;&nbsp;&nbsp;"Na žalost nisam. Mi ovde ne dobijamo mnogo novosti."
<BR>&nbsp;&nbsp;&nbsp;&nbsp;&nbsp;"Pokušavam da ih nađem, a ako to ne budem uspeo, pridružiću se vojsci koju vodi autarh protiv Ascijana."
<BR>&nbsp;&nbsp;&nbsp;&nbsp;&nbsp;"Moj muž bi ti mogao dati bolja uputstva nego ja. Međutim, nije trebalo da se popneš ovako visoko. Bekan - to je moj muž - veli da patrole nikad ne prave smetnje vojnicima koji se kreću ka severu, pa čak ni ako upotrebljavaju stare drumove."
<BR>&nbsp;&nbsp;&nbsp;&nbsp;&nbsp;Dok je ona govorila o vojnicima koji se kreću ka severu, kretao se i neko drugi, neko mnogo bliži. Bilo je to kretanje izvedeno sa takvom potajnošću, da se jedva moglo čuti preko pucketanja vatre i starčevog šumnog disanja, ali se ipak nepogrešivo čulo. Neka bosa stopala, ne mogavši više da izdrže potpunu nepomičnost koja je radi tišine potrebna, pomakla su se gotovo neprimetno, ali su ispod njih daske, zbog novog rasporeda opterećenja, škripnule.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
