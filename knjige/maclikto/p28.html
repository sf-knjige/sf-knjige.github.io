<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. HETMANOVA VEČERA
<P>&nbsp;&nbsp;&nbsp;&nbsp;&nbsp;Već se bližilo veče kad sam stigao do prvih kuća. Sunce bejaše odmotalo stazu crvenog zlata preko jezera, stazu koja kao da je produžavala tu seosku ulicu do ruba sveta, tako da bi čovek mogao odšetati njome i produžiti napolje, u jednu širu Vaseljenu. Ali i samo to selo, iako sam, ulazeći, video da je malo i siromašno, bilo je dovoljno meni, koji sam toliko dugo pešačio po visinama i zabitima.
<BR>&nbsp;&nbsp;&nbsp;&nbsp;&nbsp;Nikakve krčme nije bilo, pa pošto niko od ljudi koji su zurili u mene preko okvira svojih prozora nije pokazivao ni najmanju želju da me primi u kuću, pitao sam gde je hetmanova kuća, a onda sam odgurnuo u stranu jednu debelu ženu koja je otvorila kad sam na vrata zakucao i najzad sam se smestio udobno. Dok je stigao i hetman, da vidi ko se to proglasio njegovim gostom, ja sam već bio izvadio belegiju i ulje i počeo sečivo Terminus Esta negovati, grejući se ispred njegove vatre. On je počeo klanjajući se, ali je njegova radoznalost u vezi sa mnom bila tolika da nije mogao odoleti iskušenju da gleda pravo u mene dok se klanja; zato mi nije bilo lako da se uzdržim da mu se ne nasmejem, a takav moj smeh mogao je biti po moje planove koban.
<BR>&nbsp;&nbsp;&nbsp;&nbsp;&nbsp;"Optimat je dobrodošao", reče hetman, izduvavajući vazduh iz svojih zboranih obraza. "U najvećoj meri dobrodošao. Moja uboga kuća - celo naše maleno, ubogo naselje - njemu je na raspolaganju."
<BR>&nbsp;&nbsp;&nbsp;&nbsp;&nbsp;"Optimat nisam", rekoh mu. "Ja sam veliki majstor Severijan iz Reda tragalaca za istinom i pokajanjem, koji je kod naroda poznat kao gilda mučitelja. Ti ćeš mi se, hetmane, obraćati rečju majstore. Put mi je bio naporan, pa, ako mi budeš obezbedio dobru večeru i podnošljiv krevet, nije verovatno da ću morati da uznemiravam tebe i tvoj narod nekim velikim novim zahtevima pre jutra."
<BR>&nbsp;&nbsp;&nbsp;&nbsp;&nbsp;"Imaćeš moj sopstveni krevet", reče on brzo. "I hranu kakvu možemo obezbediti."
<BR>&nbsp;&nbsp;&nbsp;&nbsp;&nbsp;"Ovde sigurno imate svežu ribu i vodene ptice. Donesite mi i jedno i drugo. A i divlji pirinač." Setio sam se kako je jednom, u nekom razgovoru o odnosima naše gilde sa drugim gildama u Citadeli, majstor Gerlous rekao da je jedan od najlakših načina da se uspostavi prevlast nad čovekom taj da zahtevaš nešto što on ne može dati. "Biće dovoljno da donesete još i med, svež hleb i maslac, ne računajući naravno povrće i salatu, a pošto u pogledu ove dve poslednje vrste hrane nemam neke naročite prohteve, dopustiću da me tu iznenadite. Donesite nešto dobro i nešto što nisam ranije jeo da bih imao priču koju bih mogao odneti nazad, u Kuću Apsoluta."
<BR>&nbsp;&nbsp;&nbsp;&nbsp;&nbsp;Dok sam govorio, hetmanove oči su postajale sve okruglije i okruglije, a kad je pomenuta i Kuća Apsoluta, koja je u njegovom selu nesumnjivo bila samo najudaljenije govorkanje, činilo se da će mu oči iskočiti iz lobanje. Pokušao je da promrmlja nešto o stoci (valjda da stoka na tolikoj visini ne može da živi, pa zato ne mogu ni da proizvode maslac), ali ja sam mu pokretom ruke pokazao da iziđe napolje, no zatim sam ga i zgrabio šakom za zadnju stranu vrata zato što izlazeći nije za sobom zatvorio vrata.
<BR>&nbsp;&nbsp;&nbsp;&nbsp;&nbsp;Kad on više nije bio tu, odvažio sam se da skinem čizme. Nikad nije dobro ispoljavati opuštenost pred zatvorenicima (a on i njegovo selo sad su bili, pomišljao sam, moji zatvorenici, mada ne iza brave), ali bio sam siguran da se niko neće usuditi da uđe u tu sobu dok ne bude spremljen nekakav obrok. Dovršio sam čišćenje i nauljivanje Terminus Esta i zatim dovoljno puta prešao belegijom preko oštrica da one opet dobiju svoju pravu oštrinu.
<BR>&nbsp;&nbsp;&nbsp;&nbsp;&nbsp;Kad je to bilo dovršeno, izvukao sam svoje drugo blago (mada, zapravo, nije bilo moje) iz vrećice i osmotrio ga u svetlosti hetmanove vatre oštrog mirisa. Od kad sam iz Traksa otišao, taj dragulj više nije pritiskao moja prsa kao gvozdeni prst - uistinu, dok sam skitao po planinama dešavalo se da i zaboravim i da se pola dana ne setim da ga imam, a jednom ili dvaput se desilo i to da sam ga, setivši se najzad njegovog postojanja, panično grabio rukom, jer sam pomišljao da sam ga možda izgubio. U ovoj hetmanovoj četvrtastoj sobi niske tavanice, gde se činilo da obli kamenovi, u zidove ugrađeni, greju svoje trbuščiće kao dobrostojeći varošani, dragulj nije sevao kao u izbi jednookog dečaka; ali nije bio ni onako beživotan kao kad sam ga Tifonu pokazao. Sada je izgledao više kao da se žari, pa sam mogao, maltene, zamisliti da njegove energije poigravaju, svojim zracima, po mom licu. Ono polumesečasto obličje u srcu dragulja nikad nije izgledalo razgovetnije; iako je bila tamna, odatle je blistala jedna zvezdana tačka svetlosti.
<BR>&nbsp;&nbsp;&nbsp;&nbsp;&nbsp;Konačno sam sklonio dragulj na njegovo mesto, pomalo i posramljen što sam se jednom tako božanskom stvari igrao kao da je najobičnija đinđuva. Izvadio sam smeđu knjigu; iz nje bih tada i čitao da sam mogao. Ali, iako se činilo da više nemam povišenu temperaturu, bio sam i sad veoma umoran, a treperava svetlost je učinila da ta zgrčena, staromodna slova počnu da poigravaju po stranici; uskoro su moje oči izgubile bitku, pa je u pojedinim trenucima izgledalo da se ta priča, koju sam čitao, sastoji od običnih gluposti, a u drugim trenucima da se tiče mene lično - da govori o putovanjima bez kraja, o surovosti rulje, o vodotokovima koji su sa krvlju pomešani. Jednom mi se učini da vidim Agijino ime, ali kad sam zagledao ponovo, ono se preobratilo u reč agilna: "Skočila je, Agija, izvila se oko kolumni od kornjačinog oklopa..."
<BR>&nbsp;&nbsp;&nbsp;&nbsp;&nbsp;Stranica - blistava, a neodgonetljiva, kao odraz ogledala viđen u tihom bazenu. Sklopio sam knjigu i vratio je u svoju jahačku torbicu, ne baš siguran da sam zaista video ijednu od tih reči koje maločas pročitah. Mora biti da je Agija stvarno skočila sa biljem prekrivenog krova Kesdoine kuće. Izvijanje, u tome je ona bila vešta, jer pogubljenje Agilusa uspela je da izvije i izobliči tako da počne izgledati kao ubistvo. Navodno je ona velika kornjača koja, po predanju, na svojim leđima nosi svet i koja je, prema tome, otelotvorenje naše Galaksije, a bez čijeg bismo uzvrtloženog poretka bili usamljeni lutaoci kroz kosmos, saopštila, u vremena starostavna, Sveopšti zakon, kasnije izgubljen, koji omogućuje čoveku da bude uvek siguran u to da su njegovi postupci ispravni. Lub te kornjače predstavljao je činiju nebesku, a grudno-trbušni deo njenog oklopa - ravnice svih svetova. "Kolumne", ta reč ne mora značiti stubove ni stupce, može značiti i kolone, jer vojske Teologumenona nastupaju u kolonama, strašnim i blistavim...
<BR>&nbsp;&nbsp;&nbsp;&nbsp;&nbsp;A ipak nisam bio siguran da sam išta od toga pročitao, a kad sam opet uzeo knjigu i pokušao tu stranicu naći, nisam to uspeo. Iako sam znao da je moja pometenost samo posledica zamora, gladi i te svetlosti, osetio sam i onaj strah koji me je svaki put obuzeo u slučajevima, u mom životu mnogobrojnim, kad me je neki mali incident podsetio na postojanje začetka ludila u meni. Dok sam zurio u vatru, činilo se da su izgledi veći nego što mi je tad prijalo da poverujem, da će jednog dana, možda posle nekog udarca po glavi, ili možda bez primetnog uzroka, moja uobrazilja i moj razum razmeniti mesta - baš kao što bi dvojica prijatelja, koji svakog dana dođu da sednu na iste klupe u nekom javnom parku, mogli konačno odlučiti, promene radi, da razmene mesta. Onda bih ja sve utvare svoga duha video kao stvarnost, a ljude i stvari iz stvarnog sveta opažao bih na onaj razređeni način kako sagledavamo svoje strahove i htenja. Ove misli, u ovoj tački moje priče, moraju izgledati kao vidovitost; kao jedino opravdanje mogu navesti to da ja, koji sam zbog svog sećanja na mukama, često meditiram tako.
<BR>&nbsp;&nbsp;&nbsp;&nbsp;&nbsp;Slabašno kuckanje po vratima okončalo je moj morbidni zanos u misli. Navukoh čizme na noge i uzviknuh: "Napred!"
<BR>&nbsp;&nbsp;&nbsp;&nbsp;&nbsp;Vrata su odgurnuta rukom neke osobe koja se potrudila da ne uđe u moje vidno polje, mada sam manje-više siguran da je to bio hetman; ušla je jedna mlada žena, noseći mesingani poslužavnik natrpan jelima. Tek kad je spustila poslužavnik, uvideo sam da je sasvim naga i da na sebi ima samo nešto što mi se u prvi mah učinilo kao grubo izrađen nakit; a tek kad se naklonila, dižući, pri tom, šake do glave, kao što u severnim krajevima rade, video sam da su te tamne svetlucave trake oko njenih zglavkova, za koje sam bio pomislio da su narukvice, zapravo negve od kaljenog čelika, međusobno spojene dugačkim lancem.
<BR>&nbsp;&nbsp;&nbsp;&nbsp;&nbsp;"Tvoja večera, veliki majstore", rekla je i počela uzmicati unatraške; stigla je tako i do vrata i ja videh kako se meso njenih oblih kukova pritiska uz ravnu površinu vrata i zato širi. Pokušala je, jednom rukom, da okrene nagore šipku za zatvaranje vrata; čuo sam taj tihi zveket, ali vrata nije uspela otvoriti. Nesumnjivo je ona osoba, koja ju je pustila unutra, sad držala vrata sa spoljne strane, onemogućavajući otvaranje.
<BR>&nbsp;&nbsp;&nbsp;&nbsp;&nbsp;"Miriše divno", rekoh joj. "Jesi li ti kuvala?"
<BR>&nbsp;&nbsp;&nbsp;&nbsp;&nbsp;"Ponešto. Ribu i pečene kolače."
<BR>&nbsp;&nbsp;&nbsp;&nbsp;&nbsp;Ustao sam, oslonio Terminus Est o grubo nazidani zid da ne uplašim devojku i prišao da pregledam jelo: mlada patka, raščetvorena i pečena, zatim ta riba koju je ona pomenula, pa kolači (za koje se kasnije pokazalo da su od pahuljastog brašna pomešanog sa kašom od ostriga), krompiri pečeni u žaru i salata od pečuraka i zeleniša.
<BR>&nbsp;&nbsp;&nbsp;&nbsp;&nbsp;"Nema hleba", rekoh ja. "Nema maslaca, nema meda. Čuće oni o ovome."
<BR>&nbsp;&nbsp;&nbsp;&nbsp;&nbsp;"Nadali smo se, veliki majstore, da će kolači biti prihvatljivi."
<BR>&nbsp;&nbsp;&nbsp;&nbsp;&nbsp;"Uviđam da nisi ti kriva."
<BR>&nbsp;&nbsp;&nbsp;&nbsp;&nbsp;Dugo je vremena bilo prošlo od kad sam legao sa Sajriakom, zato sam se trudio da ne gledam ovu mladu robinju, ali sad je počeh gledati. Dugačke, crne kose bila je do struka opustila, a koža joj je bila maltene iste boje kao taj poslužavnik u njenim rukama; a ipak, u struku je bila vitka, što je kod autohtonskih žena retkost, a lice joj je bilo pikantno, čak malčice zaoštreno. Agija je, iako svetle kože i sa pegicama, imala obraze daleko šire.
<BR>&nbsp;&nbsp;&nbsp;&nbsp;&nbsp;"Hvala ti, veliki majstore. On želi da ja ostanem ovde da te služim dok jedeš. A ako to ne želiš, moraš mu reći da otvori vrata i pusti me napolje."
<BR>&nbsp;&nbsp;&nbsp;&nbsp;&nbsp;"Ja ću njemu kazati", rekoh, pojačavajući glas, "da se udalji od vratiju i prestane da prisluškuje moj razgovor. Ti o svom vlasniku govoriš, pretpostavljam? O hetmanu ovdašnjem?"
<BR>&nbsp;&nbsp;&nbsp;&nbsp;&nbsp;"Da, o Zambdasu."
<BR>&nbsp;&nbsp;&nbsp;&nbsp;&nbsp;"A kako se ti zoveš?"
<BR>&nbsp;&nbsp;&nbsp;&nbsp;&nbsp;"Pia, veliki majstore."
<BR>&nbsp;&nbsp;&nbsp;&nbsp;&nbsp;"A koliko ti je godina, Pia?"
<BR>&nbsp;&nbsp;&nbsp;&nbsp;&nbsp;Rekla mi je to, a ja sam se nasmešio činjenici da i ja imam upravo isto toliko godina.
<BR>&nbsp;&nbsp;&nbsp;&nbsp;&nbsp;"A sada me moraš posluživati, Pia. Ja ću sesti ovamo, kod vatre, gde sam sedeo pre nego što si ti ušla, a ti mi onda možeš donositi hranu. Jesi li ranije posluživala pri obrocima?"
<BR>&nbsp;&nbsp;&nbsp;&nbsp;&nbsp;"O, da, veliki majstore. Ja poslužujem pri svakom obroku."
<BR>&nbsp;&nbsp;&nbsp;&nbsp;&nbsp;"Onda bi trebalo da znaš šta radiš. Šta preporučuješ prvo - ribu?"
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;"Onda je donesi ovamo, a i vino i nekoliko tvojih kolača. Jesi li ti jela?"
<BR>&nbsp;&nbsp;&nbsp;&nbsp;&nbsp;Odmahnula je glavom tako da su njene vrane kose zaigrale. "O, ne, ali ne bi priličilo da ja sa tobom jedem."
<BR>&nbsp;&nbsp;&nbsp;&nbsp;&nbsp;"Ipak, primećujem da mogu popriličan broj rebara izbrojati."
<BR>&nbsp;&nbsp;&nbsp;&nbsp;&nbsp;"Mene bi za to tukli, veliki majstore."
<BR>&nbsp;&nbsp;&nbsp;&nbsp;&nbsp;"Ne bi, ili bar ne dok sam ja tu. Ali neću te prisiljavati. Svejedno, rado bih se uverio da nisu ni u jedno od ovih jela stavili ništa što ja ne bih dao svome psu kad bih ga još imao. Mislim da bi za to najbolje poslužilo vino. Ono će biti grubo, ali slatko, kao većina seljačkih vina." Nasuo sam u kameni vrč, tako da je bio dopola pun, i dodao joj ga. "Popij ovo, pa, ako ne tresneš na patos u grčevima, probaću možda i ja kapljicu-dve."
<BR>&nbsp;&nbsp;&nbsp;&nbsp;&nbsp;Gutala je vino ne bez izvesnih teškoća, ali najzad ga je popila i onda, sa očima koje su malo zasuzile, vratila vrč meni. Sipao sam potom sebi i otpio samo malo; bilo je baš onoliko rđavo koliko sam i očekivao.
<BR>&nbsp;&nbsp;&nbsp;&nbsp;&nbsp;Onda sam je nagnao da sedne pored mene, pa sam je hranio jednom od tih riba koje je ona sama ispržila na ulju. Kad je pojela ribu, pojeo sam i ja dve. Bile su u onoj meri bolje u odnosu na to vino, koliko je i njeno lice bilo lepše nego lice matorog hetmana - bile su, uveren sam, tog dana uhvaćene u vodi mnogo hladnijoj i čistijoj nego što je blatnjavi donji tok Đola, iz koga je dolazila riba na koju sam ja u Citadeli bio naviknut.
<BR>&nbsp;&nbsp;&nbsp;&nbsp;&nbsp;"Da li roblje ovde drže uvek u lancima?" zapitah je dok smo delili kolače. "Ili si ti, Pia, bila nešto posebno neposlušna?"
<BR>&nbsp;&nbsp;&nbsp;&nbsp;&nbsp;Ona reče: "Ja pripadam jezerskom narodu", kao da je time moje pitanje dobilo odgovor, što bi i bilo da sam bio upoznat sa mesnim prilikama.
<BR>&nbsp;&nbsp;&nbsp;&nbsp;&nbsp;"Pa meni se čini da su ovi ljudi jezerski narod", rekoh, pokazujući pokretom ruke hetmanovu kuću i selo kao celinu.
<BR>&nbsp;&nbsp;&nbsp;&nbsp;&nbsp;"O, ne. To je obalski narod. Naši stanuju na jezeru, na ostrvima. Ali ponekad vetar oduva naša ostrva dovde, pa se Zambdas plaši da ću ja tada videti svoj dom i otplivati do njega. Ovaj lanac je težak - vidiš koliko je dugačak - a ja ga ne mogu skinuti. Znači, ta težina bi me udavila."
<BR>&nbsp;&nbsp;&nbsp;&nbsp;&nbsp;"Osim ako bi ti našla neko parče drveta koje bi nosilo tu težinu, a onda veslala nogama."
<BR>&nbsp;&nbsp;&nbsp;&nbsp;&nbsp;Pretvarala se da ovo nije čula. "Da li bi voleo da probaš i pačje meso, veliki majstore?"
<BR>&nbsp;&nbsp;&nbsp;&nbsp;&nbsp;"Bih, ali ne dok i ti ne pojedeš izvesnu količinu, a pre nego što počneš, želim da mi kažeš nešto više o tim ostrvima. Reče li da ih vetar oduva dovde? Priznaću, nikad čuo nisam za ostrva koja zbog duvanja vetra idu tamo-amo."
<BR>&nbsp;&nbsp;&nbsp;&nbsp;&nbsp;Pia je čežnjivo gledala ka patki, koja je, u tim krajevima, sigurno bila delikates. "A ja sam čula da postoje i nepokretna ostrva. To je, valjda, vrlo nepogodno; nikad takvo nisam videla. Naša ostrva putuju s mesta na mesto, a mi ponekad u njihovom drveću dignemo i jedra da bi bila brža. Ali ostrva ne mogu osobito dobro ploviti ukoso u odnosu na pravac vetra, zato što nemaju mudro dno kao čamci, nego glupo dno kao što je dno buradi, a, osim toga, biva da se ostrvo i prevrne."
<BR>&nbsp;&nbsp;&nbsp;&nbsp;&nbsp;"Želeo bih da vidim vaša ostrva jednog dana, Pia", rekoh joj. "Takođe želim da vratim tebe tamo, jer se čini da bi ti tamo htela poći. Dugujem nešto jednom čoveku čije ime je tvome veoma slično, pa ću, zbog toga, pokušati to i da izvedem pre nego što odavde odem. A, u međuvremenu, biće bolje da počneš skupljati snagu tako što ćeš jesti tu pačetinu."
<BR>&nbsp;&nbsp;&nbsp;&nbsp;&nbsp;Pojela je jedan komad, a kad je nekoliko puta progutala po puna usta mesa, počela je da otcepljuje komade i za mene i da mi ih prstima stavlja u usta. Pačetina je bila veoma dobra, još dovoljno vruća da se puši, prožeta nekim tananim ukusom koji je podsećao na peršun, što je možda poticalo od neke vodene biljke kojom se te patke hrane; ali je i bogata bila, a i pomalo masna, pa sam, pojevši jedan batak, uzeo nekoliko zalogaja salate da očistim nepce.
<BR>&nbsp;&nbsp;&nbsp;&nbsp;&nbsp;Mislim da sam posle toga jeo još pačetine, a onda primetih neki pokret u vatri. Sa jedne od cepanica komad žara je pao kroz rešetku u pepeo, ali umesto da tamo ostane i polako gasne i kasnije ostane crn, činilo se da se uspravlja da raste i čineći to postaje Rohe, Rohe čija se vatreno crvena kosa preobrazila u pravi oganj, Rohe koji drži u ruci onu buktinju kojom smo se služili kad smo bili dečaci i kad smo išli da plivamo u rezervoaru vode, ispod Dvorca sa zvonom.
<BR>&nbsp;&nbsp;&nbsp;&nbsp;&nbsp;Stvar je toliko čudnovata bila - videti tamo njega, svedenog na užarenog mikromorfa - da sam se okrenuo Piji da joj ukažem na njega. Izgledalo je da ona nije videla ništa; ali je Drote, ne viši od mog palca, stajao na njenom ramenu, poluskriven slapovima njene crne kose. Kad sam pokušao da joj saopštim da se on tamo nalazi, začuo sam da govorim nekim novim jezikom, koji se sastojao od šištanja, mumlanja i coktanja. Ništa od ovoga nije u meni izazivalo strah, jedino moje osećanje bilo je udaljeno čuđenje. Bilo mi je jasno da to što govorim nije ljudski govor, a užasnuti izraz na Pijinom licu razgledao sam kao što bih razgledao neku prastaru sliku u galeriji starog Rudesinda u Citadeli; a ipak, nisam mogao te svoje zvuke ni pretvoriti u reči, a ni zaustaviti ih. Pia vrisnu.
<BR>&nbsp;&nbsp;&nbsp;&nbsp;&nbsp;Vrata se naglim zamahom otvoriše. Toliko su dugo bila zatvorena, da sam bio maltene zaboravio da ih nije moguće zaključati; ali sad su otvorena bila, a u njima su dve prilike stajale. U trenutku otvaranja vrata bili su to ljudi, doduše ljudi koji su umesto lica imali samo glatke krznene površine nalik na leđa dva dabra, ali ipak ljudi. Sledećeg trena već su bili biljke, visoke stabljike zelene boje, iz kojih se širilo brijački oštro, čudnouglo lišće averna. Tu su se već krili pauci, crni, mnogonogi, meki. Pokušao sam da ustanem iz svoje stolice, a oni skočiše na mene, vukući za sobom velove od viline kosice, koji su u svetlosti vatre blistali. Imao sam vremena samo da vidim i upamtim Pijino lice, sa očima silno raširenim i sa tim delikatnim ustima sleđenim u krug užasa, a onda se jedan sivi soko sa kljunom od čelika sagnuo i otrgao Kandžu sa mog vrata.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
