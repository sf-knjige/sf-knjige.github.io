<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. MAGIJSKI DVOBOJ
<P>&nbsp;&nbsp;&nbsp;&nbsp;&nbsp;Odaja u koju uđoh znatno je nalikovala na onu u koju su me bili zatvorili, samo je pod bio viši. Unutra je vladao, dakako, potpuni mrak; ali sada, kada sam bio čvrsto uveren da me ne posmatraju više, izvukao sam Kandžu iz vrećice i pogledao oko sebe, koristeći Kandžinu svetlost koja je, iako ne blistava, bila dovoljna.
<BR>&nbsp;&nbsp;&nbsp;&nbsp;&nbsp;Nije bilo merdevina, ali su jedna uzana vrata vodila ka nečemu za šta sam pretpostavio da je treća podzemna odaja. Kandžu sam opet sakrio, a onda pođoh tamo, ali se nađoh ne u nekoj sobi, nego u tunelu koji nije bio ništa širi od vrata. U sledećih pet-šest kraka otkrio sam čak dva skretanja tog tunela. U prvi mah sam pretpostavio da je to samo krivudavi hodnik čija je svrha da spreči prolaz svetlosti koja bi odala postojanje otvora na zidu sobe gde su me bili zatvorili. Ali za to ne bi bilo potrebno više od tri skretanja. Zidovi kao da su se savijali i delili; a ipak, ostajao sam u neprobojnoj tami. Opet Kandžu izvadih.
<BR>&nbsp;&nbsp;&nbsp;&nbsp;&nbsp;Izgledala je sad nešto sjajnija, možda zbog ograničenosti prostora u kome sam bio; ali nije se imalo šta videti osim onog što su mi šake već rekle. Bio sam sam. Stajao sam u lavirintu sa zemljanim zidovima i tavanicom (koja mi je sad bila tik iznad glave) od grubih oblica; mnogobrojna uzana krivudanja brzo su poražavala svetlost.
<BR>&nbsp;&nbsp;&nbsp;&nbsp;&nbsp;Već sam se spremao da opet sklonim Kandžu, kad osetih jedan miris istovremeno i prodoran i stran. Moj nos ni u kom slučaju nije onako osetljiv kao nos vuka iz one priče - čak bi se reklo da imam slabije čulo mirisa od većine ljudi. Odmah sam pomislio da taj miris prepoznajem, ali tek nekoliko trenutaka kasnije jasno sam ga odredio kao isti onaj miris koji sam osetio i u predsoblju Kuće Apsoluta onog jutra kad smo bežali, kad sam se, posle razgovora sa devojčicom, vratio po Jonasa. Ona je tada rekla da je nešto, neko bezimeno, tragajuće biće njuškalo među zatvorenicima tamo; a ja sam na podu i na zidovima, na mestu gde je Jonas ležao, pronašao, tada, neku viskoznu tvar.
<BR>&nbsp;&nbsp;&nbsp;&nbsp;&nbsp;Posle ovoga Kandžu više nisam vraćao u vrećicu; nastavio sam lutaje kroz lavirint i naišao još nekoliko puta na taj smradni trag, ali stvora koji je taj trag ostavljao nisam ni na tren ugledao. Posle lutanja koje je potrajalo jednu smenu vremena, ili više, naiđoh na merdevine koje su vodile nagore, jednim kratkim, otvorenim oknom. Kvadrat dnevne svetlosti na njegovom vrhu bio je istovremeno i zaslepljujući i razgaljujući. Neko vreme sam se u toj svetlosti baškario, čak i ne stavljajući nogu na merdevine. Činilo se da ću biti ponovo uhvaćen onog trenutka kad se popnem i izvirim; ali već sam bio toliko gladan i žedan, da sam se jedva uzdržavao od polaska gore; najzad, pomisao na to ogavno stvorenje koje me traži - iz menažerije Hetorovih ljubimaca, nesumnjvo - stvarala je u meni želju da odmah jurnem uz merdevine.
<BR>&nbsp;&nbsp;&nbsp;&nbsp;&nbsp;Najzad sam se obazrivo popeo i gurnuo glavu nad nivo tla. Mislio sam da ću se naći u onom istom selu, ali nije bilo tako; zaokreti lavirinta odneli su me dalje do nekog tajnog izlaza. Ovde su velika, ćutljiva stabla stajala jedno drugome bliže, a svetlost koja je na mene maločas ostavila utisak takve blistavosti bila je samo filtrovana zelena senka njihovog lisja. Izišao sam i zaključio da iza sebe ostavljam samo jednu rupu između dva korena, mestašce tako neupadljivo da bih mogao na korak od njega proći, a ne videti ga. Da sam mogao, zaprečio bih ga nečim teškim, da osujetim ili bar odložim prodor onog stvora koji me je lovio; ali nije bilo pri ruci ni kamena, ni ma kakvog drugog predmeta koji bi takvoj svrsi poslužio.
<BR>&nbsp;&nbsp;&nbsp;&nbsp;&nbsp;Koristeći stari trik da čovek osmatra nagib zemljišta i ide uvek u najvećoj mogućoj meri nizbrdo, otkrio sam ubrzo jedan potočić. Iznad njega je bilo i nešto malo otvorenog neba i, koliko sam mogao da ocenim, već je bilo proteklo osam ili devet smena vremena ovoga dana. Nagađajući da selo neće ležati daleko od istog tog izvora dobre vode na koji sam upravo naišao, brzo sam i selo pronašao. Obmotan svojim fuliginskim ogrtačem, stojeći u najdubljoj senci, neko vreme sam samo posmatrao naseobinu. Jednom je jedan čovek - ne obojen kao ona dvojica koja su nas na stazi zaustavila - prešao proplankom. Kasnije je neko drugi izišao iz jedne viseće kolibe, otišao do izvora, pio vode, pa se u kolibu vratio.
<BR>&nbsp;&nbsp;&nbsp;&nbsp;&nbsp;Smračilo se, a čudnovato selo se probudilo. Iz okačene kolibe izišlo je desetak ljudi, koji počeše da nagomilavaju drva na sredini proplanka. Iz drveta-kuće iziđoše još trojica, u odeždama, noseći račvaste štapove. I drugi, koji su sigurno motrili na šumske staze, iskliznuše iz senki ubrzo pošto je vatra podložena i položiše ispred nje jedno platno.
<BR>&nbsp;&nbsp;&nbsp;&nbsp;&nbsp;Jedan od onih odeždama ogrnutih stao je leđima okrenut vatri, a druga dvojica su čučnula uz njegove noge; sva trojica su bila na neki način čudna, ali podsećala su me više na držanje uzvišenih, nego na hijerodule koje sam viđao u baštama Kuće Apsoluta - bilo je to ono držanje koje proističe iz svesti o predvodničkoj ulozi, koja, istovremeno, i odseca vođu od običnih ljudi. Meštani bojama namazani i oni neobojeni posedaše podvijenih nogu na tlo, okrenuti ka toj trojici. Čuo sam žamor njihovih glasova i snažno govorenje onog koji je stajao, ali predaleko sam bio da bih razumeo šta se govorilo. Posle izvesnog vremena oni koji su čučali uz njega ustadoše. Jedan je raširio svoju odeždu kao šator, a odatle iziđe Bekanov sin, koga sam svojim sinom učinio. Drugi istim načinom iznese Terminus Est i isuka ga, prikazujući gomili blistavo sečivo njegovo i crni opal u dršci. Onda ustade jedan od obojenih, pređe izvestan put ka meni (tako da sam se pobojao da će me ugledati, iako mi je lice bilo pokriveno maskom) i podiže jedna vrata ugrađena u tlo. Uskoro iziđe iz drugih vrata, bliže vatri, i pođe, kretnjama nešto bržim, ka zaodeždenima da raportira.
<BR>&nbsp;&nbsp;&nbsp;&nbsp;&nbsp;Nije moglo biti mnogo sumnje u to šta im javlja. Ustao sam, ramena malo uzdigao i krenuo u svetlost vatre. "Nisam tamo", rekoh. "Ovde sam."
<BR>&nbsp;&nbsp;&nbsp;&nbsp;&nbsp;Čulo se uvlačenje daha u mnoga pluća, i to je, iako sam znao da mogu uskoro umreti, bilo lepo čuti.
<BR>&nbsp;&nbsp;&nbsp;&nbsp;&nbsp;Onaj srednji od zaogrnutih reče: "Kao što vidiš, od nas ti bekstva nema. Bio si slobodan, pa ipak, privukli smo te natrag." Bio je to onaj isti glas koji me je ispitivao u mojoj podzemnoj ćeliji.
<BR>&nbsp;&nbsp;&nbsp;&nbsp;&nbsp;Rekoh: "Ako si daleko hodao Putem, znaš da imaš nada mnom vlasti manje nego što neznalice to možda misle." (Nije bilo teško oponašati njihov način govora, jer taj način je i sam podražavanje - zato što ljudi te vrste podražavaju govor asketa i sveštenica kao što su Pelerinke.) "Ukrali ste moga sina, koji je takođe sin Zveri što govori; to ste, uostalom, dosad već morali i sami saznati ako ste ga mnogo ispitivali. Da bih izdejstvovao njegov povratak, predao sam svoj mač vašim robovima i neko vreme sam se podvrgao vama. Sada ću ga opet uzeti."
<BR>&nbsp;&nbsp;&nbsp;&nbsp;&nbsp;Postoji na ramenu jedno mesto koje kad se čvrsto pritisne palcem parališe celu ruku. Položio sam šaku na rame zaodeždenog čoveka koji je držao Terminus Est i on ispusti palošinu pred moje noge. Sa više prisustva duha nego što bih verovao da dete može imati, dečak Severijan dohvati palošinu i dade mi je. Onaj srednji od te trojice sa odeždama diže štap i viknu: "Oružje!" a njegovi sledbenici ustadoše svi kao jedan. Mnogi su imali kandže kakve sam već opisao, a mnogi drugi potegoše noževe.
<BR>&nbsp;&nbsp;&nbsp;&nbsp;&nbsp;Pričvrstio sam Terminus Est sebi na leđa, na uobičajeni način, i rekao: "Ne misliš valjda da je meni ovaj prastari mač potreban kao oružje? Ima ta palošina izvesne više osobine, što bi, od svih ljudi, ponajpre tebi trebalo da bude poznato."
<BR>&nbsp;&nbsp;&nbsp;&nbsp;&nbsp;Zaodeždeni, koji je maloga Severijana izveo, reče žurno: "To nam je i Abundancijus upravo rekao." Onaj drugi je još trljao ruku.
<BR>&nbsp;&nbsp;&nbsp;&nbsp;&nbsp;Pogledao sam srednjega od njih trojice, čoveka na koga se ova poslednja primedba, očigledno, odnosila. "Abundancijus je mudar", rekoh. Pokušavao sam da smislim neki način kako bih ga mogao ubiti, a da ne privučem na nas dvojicu napad ostalih. "Mislim da on, takođe, zna kakvo prokletstvo sustigne one koji nanesu zlo ličnosti magičara."
<BR>&nbsp;&nbsp;&nbsp;&nbsp;&nbsp;"Ti si, znači, magus", reče Abundancijus.
<BR>&nbsp;&nbsp;&nbsp;&nbsp;&nbsp;"Ja, koji sam izmakao arhonu plen iz ruku i prošao nevidljiv kroz središte njegove vojske? Da, nazivali su me tako."
<BR>&nbsp;&nbsp;&nbsp;&nbsp;&nbsp;"Onda dokaži da si čarobnjak pa ćemo te pozdraviti kao brata. Ali ako probu odbiješ, ili na njoj ne uspeš - nas je mnogo, a ti samo jedan mač imaš."
<BR>&nbsp;&nbsp;&nbsp;&nbsp;&nbsp;"Neću podbaciti ni na jednom poštenom oprobavanju", rekoh. "Mada ni ti, ni tvoji sledbenici nemate vlast da takve probe pravite."
<BR>&nbsp;&nbsp;&nbsp;&nbsp;&nbsp;Bio je odveć pametan da bi dopustio da bude uvučen u takve rasprave. "Taj test poznat je svima prisutnima, osim tebi, a zna se i da je pravedan. Svako koga ovde vidiš uspeo je na njemu, ili se nada da će uspeti."
<BR>&nbsp;&nbsp;&nbsp;&nbsp;&nbsp;Odveli su me u jednu dvoranu koju ranije nisam video, izgrađenu stameno, od brvana, skrivenu među drvećem. Bila je to građevina bez prozora, sa samo jednim ulazom. Kad su uneli buktinje unutra, video sam da ta dvorana, koja je bila jedina prostorija u toj građevini i zapravo činila građevinu celu, ne sadrži nikakav nameštaj osim tepiha od upletene trave i da je, u odnosu na svoju širinu, toliko dugačka da maltene liči na hodnik.
<BR>&nbsp;&nbsp;&nbsp;&nbsp;&nbsp;Abundancijus reče: "Ovde ćeš imati svoju bitku sa Dekumanom." Pokazao je ka onome čiju sam ruku bio umrtvio, a taj čovek se, možda, malčice i iznenadio što je na ovaj način izdvojen. "Pokraj vatre si ga nadmašio. Sad mora on da nadmaši tebe, ako može. Izvoli sesti ovde, do samih vrata, da bi bio siguran da ne možemo ulaziti da mu pomažemo. On će sedeti na udaljenijem kraju. Nećete prilaziti jedan drugome, niti dodirivati jedan drugoga onako kako si ti njega dotakao pored vatre. Morate tkati svoje čarolije, a mi ćemo ujutru doći da vidimo ko je preovladao."
<BR>&nbsp;&nbsp;&nbsp;&nbsp;&nbsp;Dohvatio sam maloga Severijana za ruku i odveo ga u onaj drugi, slepoulični kraj tog tamnog mesta. "Ovde ću sesti", rekoh. "Imam puno poverenje da vi nećete dolaziti Dekumanu u pomoć, ali vi nikako ne možete znati nemam li ja saveznike u džungli, napolju. Ponudili ste da ispoljite poverenje prema meni, zato ću i ja imati poverenje u vas."
<BR>&nbsp;&nbsp;&nbsp;&nbsp;&nbsp;"Bolje bi bilo", reče Abundancijus, "da dete ostaviš nama na čuvanje."
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Moram ga imati uz sebe. On je moj, a kad ste ga oteli od mene na stazi, oteli ste pola moje snage. Neću više biti od njega razdvojen."
<BR>&nbsp;&nbsp;&nbsp;&nbsp;&nbsp;Trenutak potom Abundancijus je klimnuo glavom. "Kako hoćeš. Jedino nam je želja bila da se dečku ništa zlo ne dogodi."
<BR>&nbsp;&nbsp;&nbsp;&nbsp;&nbsp;"Ništa mu se zlo dogoditi neće", rekoh.
<BR>&nbsp;&nbsp;&nbsp;&nbsp;&nbsp;Na zidovima su postojali gvozdeni držači, u koje četvorica golih ljudi zabiše svoje buktinje, pa iziđoše. Dekuman je seo do vratiju, nogu prekrštenih, držeći štap na krilu. Seo sam i ja i privukao dečka sebi. "Mene je strah", reče on i zari svoje maleno lice u moj ogrtač.
<BR>&nbsp;&nbsp;&nbsp;&nbsp;&nbsp;"Pa kako i da se ne plašiš. Ova protekla tri dana bila su za tebe loši dani."
<BR>&nbsp;&nbsp;&nbsp;&nbsp;&nbsp;Dekuman je otpočeo da napeva nešto, ritmično i sporo.
<BR>&nbsp;&nbsp;&nbsp;&nbsp;&nbsp;"Mali Severijane, hoću da mi kažeš šta se s tobom desilo na stazi. Kad sam se osvrnuo, nije te bilo."
<BR>&nbsp;&nbsp;&nbsp;&nbsp;&nbsp;Još neko vreme sam morao da ga smirujem i lepim načinima pridobijam i najzad njegovi jecaji prestadoše. "Trojica... su izišla... obojeni ljudi, sa kandžama, a ja se uplašio i pobegao."
<BR>&nbsp;&nbsp;&nbsp;&nbsp;&nbsp;"Je li to sve?"
<BR>&nbsp;&nbsp;&nbsp;&nbsp;&nbsp;"A onda su izišli još neki ljudi u tri boje, pa su me uhvatili i naterali da siđem u jednu rupu u zemlji, gde je bio mrak. Posle su me probudili i podigli, pa sam bio unutra u kaputu jednog čoveka, a onda si ti došao i uzeo me."
<BR>&nbsp;&nbsp;&nbsp;&nbsp;&nbsp;"Zar te niko nije ništa pitao?"
<BR>&nbsp;&nbsp;&nbsp;&nbsp;&nbsp;"Jedan čovek, u mraku."
<BR>&nbsp;&nbsp;&nbsp;&nbsp;&nbsp;"Znači, tako. Mali Severijane, ne smeš nikad više da pobegneš onako kao što si sa staze pobegao - razumeš? Beži samo ako bežim i ja. Da nisi pobegao kad smo sreli trobojne ljude, ne bismo sad bili ovde."
<BR>&nbsp;&nbsp;&nbsp;&nbsp;&nbsp;Dečko klimnu glavom.
<BR>&nbsp;&nbsp;&nbsp;&nbsp;&nbsp;"Dekumane", pozvah ja. "Dekumane, možemo li razgovarati?"
<BR>&nbsp;&nbsp;&nbsp;&nbsp;&nbsp;Prenebregao me je, mada je, možda, njegov napev postao za oktavu glasniji. Lice je okrenuo nagore, kao da zuri u krovne oblice, ali su mu oči bile sklopljene.
<BR>&nbsp;&nbsp;&nbsp;&nbsp;&nbsp;"Šta to on radi?" upita dečko.
<BR>&nbsp;&nbsp;&nbsp;&nbsp;&nbsp;"Tka čaroliju."
<BR>&nbsp;&nbsp;&nbsp;&nbsp;&nbsp;"Hoće li nam učiniti nešto zlo?"
<BR>&nbsp;&nbsp;&nbsp;&nbsp;&nbsp;"Ne", rekoh. "Magija te vrste je većim delom šarena laža - na primer, tebe su podigli kroz rupu da bi izgledalo da je onaj drugi čovek postigao da se ti stvoriš ispod njegove mantije."
<BR>&nbsp;&nbsp;&nbsp;&nbsp;&nbsp;Ipak, čak i dok sam izgovarao te reč, bio sam svestan da tu postoji i nešto više. Dekuman je svoj um usredsredio na mene na način kako malo koji um može biti usredsređen i ja se počeh osećati kao da sam nag na nekom blistavo osvetljenom mestu gde me hiljadu očiju gleda. Jedna od buktinja je zažmirkala, posustala i ugasila se. Time je svetlo u dvorani oslabilo, ali ono svetlo koje nisam mogao videti kao da postade još jače.
<BR>&nbsp;&nbsp;&nbsp;&nbsp;&nbsp;Ustao sam. Postoje načini ubijanja koji ne ostavljaju trag i ja, stupajući korak napred, počeh u svom duhu da ih nabrajam.
<BR>&nbsp;&nbsp;&nbsp;&nbsp;&nbsp;Odjednom iz zidova iskočiše koplja, po jedan el dužine sa svake strane. Nisu to bila onakva koplja kakva vojnici imaju, energetska oružja iz čijih glava tuku plamene munje, nego jednostavne drvene motke sa gvozdenim vrhovima, nalik na pilete koje su seljani Saltusa upotrebljavali. Ipak, ta su koplja iz blizine mogla ubiti, te ja zato ponovo sedoh. Dečko reče: "Mislim da su oni napolju pa nas gledaju kroz prazna mesta između balvana."
<BR>&nbsp;&nbsp;&nbsp;&nbsp;&nbsp;"Da, sad i ja znam da je tako."
<BR>&nbsp;&nbsp;&nbsp;&nbsp;&nbsp;"Šta možemo mi da uradimo?" upita on. A kad ja nisam odgovorio, on nastavi: "Ko su ovi ljudi, oče?"
<BR>&nbsp;&nbsp;&nbsp;&nbsp;&nbsp;Tad me je prvi put tako nazvao. Privukoh ga bliže sebi i to kao da oslabi mrežu koju je Dekuman učvoravao oko mog uma. Rekoh: "Nagađam, ali čini mi se da je ovo akademija magičara - onih kultista koji se bave veštinama za koje smatraju da su tajne. Tvrdi se da imaju sledbenike svugde - mada ja u to sumnjam - a zna se da su veoma surovi. Da li si čuo za Novo Sunce, mali Severijane? Proroci kažu da je to čovek koji će doći i poterati led nazad i dovesti svet u red."
<BR>&nbsp;&nbsp;&nbsp;&nbsp;&nbsp;"On će ubiti Abaju", odgovori dečak, iznenađujući me.
<BR>&nbsp;&nbsp;&nbsp;&nbsp;&nbsp;"Da, od njega bi se očekivalo da uradi i to i mnoge druge stvari. Priča se da je on već jednom i došao, u davnoj prošlosti. Da li si to znao?"
<BR>&nbsp;&nbsp;&nbsp;&nbsp;&nbsp;Odmahnuo je glavom.
<BR>&nbsp;&nbsp;&nbsp;&nbsp;&nbsp;"Tada je njegov zadatak bio da iskuje mir između čovečanstva i Inkreatora i zvali su ga Pomiritelj. Iza sebe je ostavio jednu slavnu relikviju, dragi kamen poznat pod nazivom Kandža." Dok sam te reči izgovarao, moja ruka pođe prema Kandži; nisam olabavio uzice na malenoj vreći od ljudske kože u kojoj se Kandža nalazila; u pitanju je bilo naprosto to da sam na prsima osećao njeno prisustvo. Čim sam je dotakao, nevidljivo bleštanje koje je Dekuman stvarao u mom umu smanjilo se gotovo do beznačajnosti. Ja ne mogu sada reći zbog čega sam toliko dugo zamišljao da se Kandža mora izvaditi iz svog skrovišta da bi delovala. Te noći saznadoh da to nije tako i nasmejah se.
<BR>&nbsp;&nbsp;&nbsp;&nbsp;&nbsp;Za trenutak Dekuman u svome pevanju zastade, a oči mu se otvoriše. Mali Severijan me čvršće zagrli. "Zar se više ne plašiš?"
<BR>&nbsp;&nbsp;&nbsp;&nbsp;&nbsp;"Ne", rekoh ja. "A zar si ti mogao da vidiš da se ja plašim?"
<BR>&nbsp;&nbsp;&nbsp;&nbsp;&nbsp;On svečano klimnu glavom.
<BR>&nbsp;&nbsp;&nbsp;&nbsp;&nbsp;"Ono što sam hteo da ti kažem jeste sledeće: izgleda da je postojanje te relikvije navelo neke ljude na pomisao da je Pomiritelj koristio kandže kao oružje. Ja sam ponekad i sumnjao da je on postojao; ali ako je takva osoba ikada živela, siguran sam da je svoja oružja koristila velikim delom protiv sebe. Da li ti razumeš ovo što ti pričam?"
<BR>&nbsp;&nbsp;&nbsp;&nbsp;&nbsp;Ne verujem da je baš razumeo, ali klimnuo je glavom.
<BR>&nbsp;&nbsp;&nbsp;&nbsp;&nbsp;"Kad smo bili na stazi, našli smo jednu amajliju protiv dolaska Novog Sunca. Ovi trobojni ljudi, za koje ja, inače, mislim da su oni koji su ovaj test položili, upotrebljavaju čelične kandže. Po mom mišljenju, oni sigurno žele da odgađaju dolazak Novog Sunca da bi zauzeli njegovo mesto i uzurpirali njegovu moć. Ako..."
<BR>&nbsp;&nbsp;&nbsp;&nbsp;&nbsp;Napolju neko kriknu.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
