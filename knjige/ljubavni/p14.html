<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>14.
<P>&nbsp;&nbsp;&nbsp;&nbsp;&nbsp;U 09.00 po brodskom vremenu, Džerou stiže na Gabrijela s mirisom trave pokrivene jutarnjom rosom, u nozdrvama. Pošto je pre sastanka imao malo vremena, on potraži Tanboja, džouta za istoriju. Oprezno poče da ispituje zna li Tanboj nešto o letu koji je krenuo iz Francuske odmah posle Apokaliptičnog rata. Tanboj pokaza veliko oduševljenje u izlaganju svog znanja. Da, ostaci Galske nacije skupili su se u državi Loara posle rata i formirali jezgro onoga što je moglo da postane nova Francuska.
<BR>&nbsp;&nbsp;&nbsp;&nbsp;&nbsp;Ali brzi procvat kolonija u severnim delovima Francuske, islandskih, a u južnim izraelskih, okružio je Loaru. Nova Francuska našla se stešnjena ekonomski i verski. Sigmenovi učenici preplavili su katoličku državu misionarskim talasima. Visoke carine ograničavale su trgovinu male države. Na kraju, grupa Francuza je, predviđajući svoju neminovnu propast pretapanjem ili osvajanjem države, vere i jezika, napustila Zemlju u šest svemirskih letilica u potrazi za nekom novom Galijom na planetama koje se okreću oko udaljenih zvezda. Gde su se skrasili, nikome nije bilo poznato.
<BR>&nbsp;&nbsp;&nbsp;&nbsp;&nbsp;Hal se zahvali Tonboju i pođe u salu za sastanke. Usput se s mnogima pozdravio. Polovina njih je, kao i on, u liku imala dosta mongoloidnih crta. Svi su bili potomci havajskih i australijskih preživelih iz istog rata koji je desetkovao Francusku. Njihovi pra-pra-oci obnovili su stanovništvo Australije, obe Amerike, Japana i Kine.
<BR>&nbsp;&nbsp;&nbsp;&nbsp;&nbsp;Gotovo polovina posade govorila je islandski. Njihovi preci doplovili su s mrkog ostrva da bi se raširili po severnoj Evropi, Sibiru i Mandžuriji.
<BR>&nbsp;&nbsp;&nbsp;&nbsp;&nbsp;Jedna šesnaestina posade govorila je gruzinskim kao maternjim jezikom. Njihovi preci stigli su sa Kavkaskih planina i naselili se na napuštenim ravnicama južne Rusije, Bugarske, severnog Irana i Avganistana.
<BR>&nbsp;&nbsp;&nbsp;&nbsp;&nbsp;Hal će dugo pamtiti taj sastanak. Prvo: premešten je s dvadesetog mesta sa Arhiurielitove leve na šesto mesto s njegove desne strane. Lamek na njegovim grudima u mnogome je doprineo toj izmeni. Drugo: bilo je malo natezanja oko Pornsenove smrti. Gept je, zaključeno je, bio žrtva rata. Svima je skrenuta pažnja na noćna stvorenja i neke druge stvari koje se Sidoom kreću posle sumraka. I pored toga, nije izričito rečeno da špijunaža treba da se obustavi u tim satima.
<BR>&nbsp;&nbsp;&nbsp;&nbsp;&nbsp;Maknef je naredio Halu, kao geptovom duhovnom sinu, da pripremi sve za sahranu sledećeg dana. A onda izvuče veliku mapu iz role na zidu. Bila je to slika Zemlje koja je trebalo da se preda insektanerima.
<BR>&nbsp;&nbsp;&nbsp;&nbsp;&nbsp;Ona je bila dobra mešavina prepredenosti Hejdžeka i kineske složene dvosmislenosti. Dve zemljine hemisfere na karti bile su ispresecane političkim granicama država u različitim bojama. Bila je tačna u odnosu na položaj Malajske i Bantu države. Ali položaji Hejdžek Unije i Izraelske Republike bili su izmenjeni. Legenda ispod karte kazivala je da je boja država sledbenika Čelnog zelena, a da je žuta boja hebrejskih država. I tako, zeleno se kao prsten nalazilo oko Mediterana i kao široka traka pružalo se preko Arabije, Južnih delova Male Azije i severne Indije.
<BR>&nbsp;&nbsp;&nbsp;&nbsp;&nbsp;Drugim rečima, ako na ma koji nepojmljiv način, Ozagencima pođe za rukom da osvoje Gabrijela i, upotrebe ga kao model da sagrade svoju flotu, pa onda navigacione podatke s Gabrijela iskoriste da bi pronašli Sunce, ipak će na kraju bombardovati pogrešnu državu. Bez sumnje, neće im ni pasti na pamet da stupaju u kontakt s ljudima sa Zemlje da bi odredili cilj svog napada jer bi time propustili elemenat iznenađenja. I tako, Izraelci neće imati priliku da se izjasne pre no što bombe počnu da im padaju na glave. A Hejdžek Unija, opomenuta, imaće dovoljno vremena da pred napadače pošalje svoju flotu.
<BR>&nbsp;&nbsp;&nbsp;&nbsp;&nbsp;"I pored svega", istakao je Maknef, "beznađe o kome sam upravo govorio neće se, smatram, nikada ostvariti. Ne, ukoliko Zadnji nije mnogo moćniji no što ja verujem da jeste. Naravno, možemo se složiti da je i ovako nešto jedna od boljih stvari. Jer kakav bolji vid budućnosti može zauzeti do da zbriše Izraelce kroz ostvarenje namere ovih neljudskih bića?
<BR>&nbsp;&nbsp;&nbsp;&nbsp;&nbsp;Ali, kao što svi znate, naša letelica je dobro obezbeđena, kako od otvorenog napada tako i od krađe. Naš radar i infracrveni zraci stalno su uključeni. Oružje nam je spremno. Insektaneri su inferiorniji u tehnološkom smislu; nemaju ništa što bi mogli da upere na nas, a što mi ne bismo bili u stanju da lako odstranimo.
<BR>&nbsp;&nbsp;&nbsp;&nbsp;&nbsp;No, ukoliko uz pomoć Zadnjeg ipak zauzmu brod i tada će propasti. Ukoliko u svom nadiranju stignu do određene tačke u brodu, jedan od dva oficira koji su stalno na dužnosti će pritisnuti dugme. Ovo će dovesti do brisanja svih navigacionih podataka u kompjuteru; insektaneri nikada neće biti u stanju da otkriju Sunce.
<BR>&nbsp;&nbsp;&nbsp;&nbsp;&nbsp;A ako insektaner - Sigmen ih sprečio - stignu do komandnog mosta, onda će oficir koji je tamo stalno na dužnosti pritisnuti dugme."
<BR>&nbsp;&nbsp;&nbsp;&nbsp;&nbsp;Maknef zastade i pogleda sve oko stola. Mnogi od njih bili su bledi jer su znali šta dalje sledi.
<BR>&nbsp;&nbsp;&nbsp;&nbsp;&nbsp;"I hidrogenska bomba će razneti ovu letelicu. Ona će takođe uništiti i grad Sido. Ali daleko važnije od toga, ona će aktivirati deset kobaltnih bombi. Njihova radijacija će uništiti većinu života na Ozagenu, i na kraju će sav razuman život biti uništen. I tako, kada sledeća ekspedicija bude stigla, ona više neće naići ni na kakav otpor. A mi ćemo zauvek biti uzvišeni u očima Sigmena i Srkve.
<BR>&nbsp;&nbsp;&nbsp;&nbsp;&nbsp;Prirodno, svi ćemo se ponašati kao da do ovoga neće doći. Ne samo zbog ličnih razloga, već i zato što će vekovi, milenijumi proteći pre no što vegetacija ponovo prekrije Ozagen tako da on može biti kolonizovan.
<BR>&nbsp;&nbsp;&nbsp;&nbsp;&nbsp;No, želim da svi znate šta može da se dogodi, a voleo bih da mogu i Sidonce da opomenem kako se ne bi usudili da napadnu brod. To bi, međutim, dovelo do pogoršanja odnosa s njima i, verovatno, primoralo nas da s projektom Ozagenocida krenemo pre no što budemo spremni."
<BR>&nbsp;&nbsp;&nbsp;&nbsp;&nbsp;Posle sastanka, Hal izdade naređenja za sutrašnju sahranu, ali ga ostale dužnosti zadržaše pa je kući stigao po mraku.
<BR>&nbsp;&nbsp;&nbsp;&nbsp;&nbsp;Dok je zaključavao vrata za sobom, on začu šuštanje tuša. On okači svoj kaput u orman; voda u kupatilu presta da teče. Dok je išao prema vratima spavaće sobe, Žanet se pojavi na vratima kupatila. Velikim peškirom sušila je vlažnu kosu i bila je naga.
<BR>&nbsp;&nbsp;&nbsp;&nbsp;&nbsp;Ona reče: "Baw yon, Hal", a zatim se stidljivo izgubi u spavaćoj sobi. Hal smeteno uzvrati pozdrav. Okrete se onda i vrati se u prednju sobu. Oseti se glupavo zbog svoje snebivljivosti i, istovremeno, zbog ubrzanog udaranja srca, teškog disanja i vrelih i mekih prstiju koji su se u napola bolnom, napola divotnom stisku zgrčili oko njegovog stomaka; oseti se pokvarenim i grešnim.
<BR>&nbsp;&nbsp;&nbsp;&nbsp;&nbsp;Ona dođe za njim obučena u zelenu odoru koju je za nju kupio i koju je ona prepravila da bi joj bolje stajala. Teška, crna kosa bila joj je podignuta u punđu. Poljubi ga i upita hoće li s njom u kuhinju dok pripremi jelo. Odgovori da bi ga to radovalo.
<BR>&nbsp;&nbsp;&nbsp;&nbsp;&nbsp;Počela je da sprema neku vrstu špageta, a on je zamoli da mu ispriča nešto više o svom životu. Jednom podstaknuta, nije joj bilo teško da se izlije skroz.
<BR>&nbsp;&nbsp;&nbsp;&nbsp;&nbsp;"...I tako su ljudi moga oca otkrili planetu sličnu Zemlji i nastanili se tu. Bila je to divna planeta; zato su je i nazvali Wuhbowpfey, Vubnfi, divna zemlja.
<BR>&nbsp;&nbsp;&nbsp;&nbsp;&nbsp;Po onome što mi je otac pričao, njih otprilike trideset miliona živelo je na tom kontinentu. Otac nije želeo da živi životom svojih predaka - obrađujući zemlju ili vodeći trgovinu i podižući gomilu dece. On i još nekoliko njemu sličnih mladih ljudi uzeše letelicu, poslednju od prvobitnih šest i njom odleteše među zvezde. Došli su na Ozagen. I srušili se. Nije ni čudo. Letelica je bila tako stara."
<BR>&nbsp;&nbsp;&nbsp;&nbsp;&nbsp;"Zastareli jonozračni pogon. Je li olupina još negde u blizini?"
<BR>&nbsp;&nbsp;&nbsp;&nbsp;&nbsp;"Fi. Blizu mesta gde moje sestre, tetke i ostali rođaci žive."
<BR>&nbsp;&nbsp;&nbsp;&nbsp;&nbsp;"Tvoja majka je mrtva?"
<BR>&nbsp;&nbsp;&nbsp;&nbsp;&nbsp;Ona je malo oklevala, a onda klimnu glavom. "Da. Umrla je dok je meni poklanjala život. I mojim sestrama. Otac mi je kasnije umro. Ili, mi bar tako mislimo. Pošao je u lov i nikada se nije vratio."
<BR>&nbsp;&nbsp;&nbsp;&nbsp;&nbsp;Hal uzdrhta i reče: "Jednom si mi rekla da su tvoja majka i tetke jedini preživeli domoroci, ljudska bića na Ozagenu. A rekla si mi da je Rastinjak bio jedini čovek koji je preživeo krah letelice. On je bio muž tvoje majke, prirodno... i ma koliko to čudno zvučalo, njihova veza je bila plodna! Zemaljska i nezemaljska! I to bi bilo dovoljno da moje kolege baci na leđa. Potpuno je suprotno naučnim saznanjima to što su se njihovi hromozomi spojili! Ali - ono što hoću da kažem je da je sestra tvoje majke takođe imala decu. Ukoliko je poslednji domororac Ozagena i ljudsko biće umro godinama pre Rastinjakove nesreće s letelicom, ko je onda bio njihov otac?"
<BR>&nbsp;&nbsp;&nbsp;&nbsp;&nbsp;"Moj otac, Žan Rastinjak. On je bio muž moje majke i njene tri sestre. Sve četiri su govorile da je bio izvanredan ljubavnik, veoma iskusan, veoma krepak."
<BR>&nbsp;&nbsp;&nbsp;&nbsp;&nbsp;Hal reče: "Oh."
<BR>&nbsp;&nbsp;&nbsp;&nbsp;&nbsp;Ćutke je posmatrao sve dok nije završila sa spremanjem salate i špageta. Dotle je već uspeo da povrati kontrolu nad sobom. Posle svega, Francuz nije mogao biti gori od njega samog. Možda ni toliko. Zakikota se. Kako je lako bilo osuđivati nekog drugog zbog greha sve dok se i sam ne nađeš u iskušenju. Pitao se šta bi Pornsen učinio da se Žanet obratila njemu.
<BR>&nbsp;&nbsp;&nbsp;&nbsp;&nbsp;"...I tako je bilo lako pobeći insektanerima", nastavila je ona. "Nisu me držali pod strogim nadzorom jer su prestali sa ispitivanjima. Maw tyuh, ispiti. Pitanja, pitanja! Taj Fobo me je ispitivao o svemu. Želeo je da sazna kolika mi je inteligencija, kakva sam osoba, moje i-tako-dalje. Stavljao me je pod sve vrste mašina. On i njegovi momci su mi izvrnuli kožu naopačke. Bukvalno, dragi. Snimili su mi unutrašnjost. Pokazivali mi slike moga skeleta i svega ostalog. Rekoše da je jako interesantno. Zamisli to! Razgolitili su me kao nijednu ženu pre mene i onda rekli da je to jako zanimljivo. Nije nego!"
<BR>&nbsp;&nbsp;&nbsp;&nbsp;&nbsp;"Pa", nasmeja se Hal, "ne možeš očekivati da te posmatraju kao što bi te verovatno posmatrao neki mužjak iz roda sisara... to je..."
<BR>&nbsp;&nbsp;&nbsp;&nbsp;&nbsp;Ona ga pogleda: "A jesam li ja sisar?"
<BR>&nbsp;&nbsp;&nbsp;&nbsp;&nbsp;"Očigledno, nesumnjivo, neosporno i zanosno."
<BR>&nbsp;&nbsp;&nbsp;&nbsp;&nbsp;"Zato ćeš dobiti poljubac."
<BR>&nbsp;&nbsp;&nbsp;&nbsp;&nbsp;Ona se naže prema njemu i prisloni usne uz njegove. On se ukoči, reagujući instinktivno na način na koji je navikao kada bi mu njegova bivša žena predložila da ga poljubi. Ali ona mora da je primetila to jer reče: "Ti si čovek, a ne komad stene. A ja sam žena koja te voli. Uzvrati mi poljubac; nemoj ih samo primati."
<BR>&nbsp;&nbsp;&nbsp;&nbsp;&nbsp;"Oh, ne tako jako", promrmlja nešto kasnije. "Poljubi me. Nemoj pokušavati da svojim usnama probiješ moje. Budi nežan, priljubi ih, sjedini ih s mojima. Vidiš."
<BR>&nbsp;&nbsp;&nbsp;&nbsp;&nbsp;Vrhom jezika ona blago dodirnu njegov. U sledećem trenutku povuče se, smešeći se, nazad, očiju napola zatvorenih usana crvenih i vlažnih. On je teško disao i lako podrhtavao.
<BR>&nbsp;&nbsp;&nbsp;&nbsp;&nbsp;"Tvoji verovatno smatraju da jezik služi samo za govor. Da li se, takođe, smatra da je ovo što sam sada učinila grešno?"
<BR>&nbsp;&nbsp;&nbsp;&nbsp;&nbsp;"Pojma nemam. Niko nikada o tome nije razmišljao."
<BR>&nbsp;&nbsp;&nbsp;&nbsp;&nbsp;"Tebi se to svida, znam. Ipak, ovo su ona ista usta kojima jedem. Ona koja velom moram skrivati kad sedim za stolom preko puta tebe."
<BR>&nbsp;&nbsp;&nbsp;&nbsp;&nbsp;"Ne nastavljaj s tim", izlete mu. "Razmišljao sam o tome. Nema nikakvog određenog razloga zbog koga bi morali da jedemo pod velovima. Jedini razlog je taj što su mene naučili da je suprotno ponašanje odvratno. Psu Pavlova išla bi pljuvačka svaki put kada bi čuo zvono; meni pozli i od pomisli na prizor kako hrana ulazi u nepokrivena usta."
<BR>&nbsp;&nbsp;&nbsp;&nbsp;&nbsp;"Hajde da jedemo. Tada ćemo popiti nešto i porazgovarati o nama. A kasnije ćemo raditi sve što nam bude palo na pamet."
<BR>&nbsp;&nbsp;&nbsp;&nbsp;&nbsp;Brzo je učio. Ovaj put čak i ne pocrvene.
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
