<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>19.
<P>&nbsp;&nbsp;&nbsp;&nbsp;&nbsp;On se otetura do zida i sruči se u stolicu. Jedan od Juzita spremi se da krene za njim. Maknef mu mahnu da se ostavi toga. Onda nastavi: "Tanboj je čitao čovekovu istoriju na Ozagenu. Naišao je na toliko mnogo opisa lalitha da se podigla opravdana sumnja da bi ona mogla biti jedna od njih.
<BR>&nbsp;&nbsp;&nbsp;&nbsp;&nbsp;Prošle nedelje jedan od vaših psihologa u razgovoru s Tanbojem spomenu da je imao prilike da razgovara s jednom koja je posle toga pobegla. Nije nam bilo teško da onda pogodimo kuda."
<BR>&nbsp;&nbsp;&nbsp;&nbsp;&nbsp;"Dečko moj", okrete se Fobo Halu. "Zar niste pročitali Vijenasovu knjigu?"
<BR>&nbsp;&nbsp;&nbsp;&nbsp;&nbsp;Hal zavrte glavom. "Počeli smo da je čitamo, ali Žanet je imala muke s prevodom."
<BR>&nbsp;&nbsp;&nbsp;&nbsp;&nbsp;"A bez sumnje, kako stvari stoje, imali ste puno drugih stvari o kojima ste mogli da mislite... dobre su u otupljivanju čovekove svesti. Zašto ne? To im je i svrha života.
<BR>&nbsp;&nbsp;&nbsp;&nbsp;&nbsp;Objasniću vam, Hale. Lalitha su najviši poznati oblik mimičkog parazitizma. One su, takođe, jedinstvene među razumnim bićima i jedinstvene u tome što su sve žene.
<BR>&nbsp;&nbsp;&nbsp;&nbsp;&nbsp;Da ste Vijenasa pročitali do kraja, otkrili biste da fosilni ostaci pokazuju da je, u vreme dok je ozagenski čovek još bio na stupnju insektivora po obliku sličan marmosetu, u svojoj porodičnoj zajednici pored svojih žena imao i ženke sasvim druge vrste. Ove životinje su izgledale i verovatno se i ponašale istovetno kao i ženke marmoseta jer su bile u stanju da žive s njima i pare se s njima. One liče na sisare, ali će svako zavirivanje u njihovu unutrašnjost na videlo izneti njihovo pseudoartropodično poreklo.
<BR>&nbsp;&nbsp;&nbsp;&nbsp;&nbsp;Razumno je pretpostavljati da su ove preteče lalitha bile čovekov parazit daleko pre vremena marmoseta. Mora da su ga srele u njegovim prvim koracima na kopnu pošto je ispuzao iz mora. U stvarnosti, biseksualne, one su postale samo ženke. I svoj oblik su kroz sasvim neznani evolucioni oblik prilagodile obliku plućašica. A onda obliku vodozemaca. Onda gmizavcima i primitivnim sisarima. I tako dalje.
<BR>&nbsp;&nbsp;&nbsp;&nbsp;&nbsp;Ono što sada znamo jeste da su lalithe najčudniji eksperiment Prirode u parazitizmu i paralelnoj evoluciji. Kako se čovek menjao po stepenima svoga razvoja, lalitha se, takođe, menjala ni za trenutak ne gubeći korak za njim. Sve ženke, podsećam vas, ne mogu bez čoveka ili nekog drugog mužjaka da ostvare produženje vrste.
<BR>&nbsp;&nbsp;&nbsp;&nbsp;&nbsp;Začudujuće je kako su lako postale sastavni deo ljudskih zajednica iz pitekantropskih i neandertalskih perioda. Tek kada su se ljudi potpuno razvili, nevolje su počele. Neke porodice i plemena su ih prihvatali; drugi su ih ubijali. I tako su one pribegle potpunom podražavanju i postale žene. Što i nije tako teško osim u slučaju da zatrudne.
<BR>&nbsp;&nbsp;&nbsp;&nbsp;&nbsp;A u tom slučaju umiru."
<BR>&nbsp;&nbsp;&nbsp;&nbsp;&nbsp;Hal zastenja i stavi ruke preko lica.
<BR>&nbsp;&nbsp;&nbsp;&nbsp;&nbsp;"Bolno, ali istinito", nastavi Fobo. "Razume se da ti uslovi izazivaju skriveno saučešće. U društvima u kojima su morale da paze da ne budu otkrivene, lalitha su morale, kad ostanu u drugom stanju, da odlaze. I iščeznu na nekim skrovitim mestima gde će se drugi njene vrste brinuti o nimfama", ovde Hal uzdrhta, "dok one i same ne postanu sposobne da odu među ljude.
<BR>&nbsp;&nbsp;&nbsp;&nbsp;&nbsp;Može se naći veliki broj plemenskih predanja o njima. Bajke i mitovi ih veoma često koriste kao glavne ili sporedne likove u svom kazivanju. Smatrali su ih i vešticama, demonima ili još gorim stvarima.
<BR>&nbsp;&nbsp;&nbsp;&nbsp;&nbsp;Sa otkrićem alkohola u tim primitivnim vremenima, stvari su počele da idu na bolje za lalitha. Alkohol ih je činio sterilnim. Zahvaljujući njemu, a ako se isključi nesrećni slučaj, bolest ili ubistvo, one su postale besmrtne."
<BR>&nbsp;&nbsp;&nbsp;&nbsp;&nbsp;Hal skide ruke s lica. "Vi - vi mislite da bi Žanet živela beskrajno? Da sam joj ja to - uskratio?"
<BR>&nbsp;&nbsp;&nbsp;&nbsp;&nbsp;"Ona je mogla da živi mnogo hiljada godina. Znamo da neke jesu. Štaviše, one ne trpe od psihičkih poremećaja već se njihova psiha uvek zaustavlja na stepenu od 25 godina starosti. Dozvolite mi da ovo objasnim. Nešto od onoga što ću reći verovatno će vas potresti. Ali mora biti rečeno.
<BR>&nbsp;&nbsp;&nbsp;&nbsp;&nbsp;Dugovečni život lalitha doveo je do toga da su ih smatrali za boginje. Ponekad su živele toliko dugo da su doživljavale pad moćnih nacija koje su bile mala plemena i vreme kada su im se priključivale. Lalitha, razume se, nije pored svega toga prolazila bez razumevanja i postojala je sve više značajan izvor mudrosti, trezor bogatstva i vlasnica moći. Ustanovljene su religije u kojima su lalithe bile besmrtne boginje, a bezbrojni kraljevi i sveštenici njihovi ljubavnici.
<BR>&nbsp;&nbsp;&nbsp;&nbsp;&nbsp;Neke civilizacije su lalithe stavljale van zakona. Ali one bi usmeravale narode kojima su vladale da osvoje države koje su ih odbacile ili bi se infiltrirale i vladale kao moć iza trona. Pošto su uvek bile veoma lepe, postajale su žene ili ljubavnice uticajnih ljudi. Merile su se sa pravim ženama i tukle ih njihovim vlastitim oružjem i to bez napora. U Lalitha je Priroda uspela da oživotvori savršenu ženu.
<BR>&nbsp;&nbsp;&nbsp;&nbsp;&nbsp;I tako su se one borile za prevlast nad svojim ljubavnicima. Jako su u početku pripadale tajnoj zajednici, uskoro se raštrkaše. Počele su da se poistovećuju s nacijama kojima su vladale i da svoje zemlje koriste protiv drugih. Štaviše, njihov dug život do besa je dovodio mlađe lalitha. Tako je došlo do ubistava, borbe za prevlast i tako dalje.
<BR>&nbsp;&nbsp;&nbsp;&nbsp;&nbsp;Sem toga, uticaj koji su imale, tehnološki rečeno, bio je isuviše stabilizatorski. One su se trudile da održe status quo u svim oblastima čovekovog stvaralaštva i kao rezultat toga ljudska kultura počela je da pokazuje sklonost ka odstranjivanju svih novih i naprednih ideja kao i ljudi koji su se isticali njima.
<BR>&nbsp;&nbsp;&nbsp;&nbsp;&nbsp;Kada smo, na kraju, mi Sidonci prešli preko širokog okeana koji razdvaja naša dva kontinenta, zatekli smo polovinu njihovih gradova u ruševinama. Ipak, iako oslabljeni, ljudi su se protiv nas borili i to su činili žestoko. Lalitha su ih podsticale u tome jer su u nama videle svoju propast. Na nas nisu mogle da utiču kao na ljude. I bile su u pravu. Umirale su sa svojim ljudima. Ali, razume se, mi se ne plašimo preživelih. Toliko ih je malo da nas ne mogu ugroziti."
<BR>&nbsp;&nbsp;&nbsp;&nbsp;&nbsp;Bolničarka izađe iz operacione sale i prigušenim glasom nešto reče empatistu.
<BR>&nbsp;&nbsp;&nbsp;&nbsp;&nbsp;Maknef prođe kraj nje u očevidnoj nameri da čuje o čemu je reč. Ali kako se bolničarka služila ozagenskim koji on nije razumeo, on nastavi da se šetka gore-dole. Hal se zapita zašto ga jednostavno već nisu odvukli odavde i zašto sveštenik čeka nastavak Fobove priče. Tada mu blesnu u svesti da Maknef želi da sazna pravu istinu o Žanet kako bi lakše mogao da sagleda veličinu njegovog greha.
<BR>&nbsp;&nbsp;&nbsp;&nbsp;&nbsp;Bolničarka se vrati u salu. Arhiurielit glasno upita: "Je li poljska životinja već mrtva?"
<BR>&nbsp;&nbsp;&nbsp;&nbsp;&nbsp;Hal kao udaren uzdrhta kad ču reč 'mrtva'. Ali Fobo ne obrati pažnju na sveštenika.
<BR>&nbsp;&nbsp;&nbsp;&nbsp;&nbsp;On nastavi obraćajući se Halu." Vaše larve - htedoh reći vaša deca - su uklonjena. Smeštena su u inkubator. Ona", zastade, "su jela dobro. Živeće."
<BR>&nbsp;&nbsp;&nbsp;&nbsp;&nbsp;Po njegovom tonu Hal shvati da nema svrhe pitati za majku.
<BR>&nbsp;&nbsp;&nbsp;&nbsp;&nbsp;Velike suze zakotrljaše se iz Fobovih ogromnih plavih očiju.
<BR>&nbsp;&nbsp;&nbsp;&nbsp;&nbsp;"Ne biste shvatili šta se dogodilo ukoliko ne znate ništa o jedinstvenom sistemu razmnožavanja lalitha. Da bi do toga došlo lalitha su potrebne tri stvari. Jedna od njih mora se dogoditi pre ostalih. Taj primarni činilac dobija se u doba puberteta infekcijom od starije lalithe. Ova infekcija je neophodna da bi se preneli geni."
<BR>&nbsp;&nbsp;&nbsp;&nbsp;&nbsp;"Geni?" Čak i u svom užasu, Hal je pokazivao interesovanje i zapanjeno je slušao Fobove reči.
<BR>&nbsp;&nbsp;&nbsp;&nbsp;&nbsp;"Da. Pošto lalitha ne može da primi nikakve ljudske gene, one ih moraju same razmenjivati zbog naslednih osobina. Ipak - potreban im je i čovek kao sredstvo.
<BR>&nbsp;&nbsp;&nbsp;&nbsp;&nbsp;Dozvolite mi da to potanko objasnim. Odrasla lalitha ima tri, takozvane, banke gena. Dve su duplikati, što se hromozomskih sastojaka tiče, jedna druge.
<BR>&nbsp;&nbsp;&nbsp;&nbsp;&nbsp;Treću ću odmah objasniti.
<BR>&nbsp;&nbsp;&nbsp;&nbsp;&nbsp;Materica lalitha sadrži jajnike čiji geni imaju duplikate u giganstkim pljuvačnim žlezdama u ustima lalitha. Ova pljuvačka se naprestano ispušta kod odraslih.
<BR>&nbsp;&nbsp;&nbsp;&nbsp;&nbsp;Odrasla lalitha gene prenosi uz pomoć pljuvačke; pljuvačka inficira pljuvačku kao da je ovaj nosilac naslednih osobina infektivan. To ne mogu izbeći; poljubac, dah, dodir će to učiniti.
<BR>&nbsp;&nbsp;&nbsp;&nbsp;&nbsp;Maloletne lalitha izgleda da su od toga zaštićene prirodnim imunitetom.
<BR>&nbsp;&nbsp;&nbsp;&nbsp;&nbsp;Starije, jednom inficirane, grade kasnije anti-tela protiv prihvatanja pljuvačke drugih lalitha.
<BR>&nbsp;&nbsp;&nbsp;&nbsp;&nbsp;U međuvremenu prve čestice pljuvačke kojima je bila izložena probijaju se preko krvi, kroz kožu, prirodnim putem sve do materice lalitha. Tada se pljuvačna jajašca jedine s materičnim i na ovom stepenu se zaustavlja stepen oplođavanja, jer se spajanjem gore pomenuta dva jajašca formira zigot. Svi genetički činioci potrebni za stvaranje nove lalitha su tu. Svi osim gena potrebnih za stvaranje određenih crta lica bebe. Njih će pružiti muški ljubavnik lalitha, doduše, pre toga treba da dođe do spajanja još dva činioca.
<BR>&nbsp;&nbsp;&nbsp;&nbsp;&nbsp;Ova dva činioca moraju se dogoditi istovremeno. Prvi je uzbuđenje koje uz orgazam zahvata organizam, a drugi je nadražaj fotokinetičkih nerava. Jedan se ne može dogoditi bez drugoga. Niti do ova dva činioca može doći bez postojanja ostalih. Očevidno, spajanje dva jajašca prouzrokuje kod lalitha promene hemijske prirode, koje je onda osposobljavaju za doživljavanje orgazma i puni razvoj fotokinetičkih nerava."
<BR>&nbsp;&nbsp;&nbsp;&nbsp;&nbsp;Fobo zastade i malo nakrenu glavu kao da osluškuje nešto što se događa napolju. Hal, koji je u druženju s insektanerima naučio da raspoznaje značenja izraza njihovih lica, oseti da Fobo očekuje da se dogodi nešto veoma važno. I, ma šta da je, to je uključivalo i Zemljane.
<BR>&nbsp;&nbsp;&nbsp;&nbsp;&nbsp;Iznenada ga potrese pomisao da on u stvari razmišlja kao da je na strani insektanera! Više kao da nije bio Zemljanin ili bar Hejdžek.
<BR>&nbsp;&nbsp;&nbsp;&nbsp;&nbsp;"Jeste li dovoljno zbunjeni?" upita Fobo.
<BR>&nbsp;&nbsp;&nbsp;&nbsp;&nbsp;"Dovoljno", uzvrati Hal. "Na primer, nikada nisam čuo za fotokinetske nerve."
<BR>&nbsp;&nbsp;&nbsp;&nbsp;&nbsp;"Fotokinetski nervi su isključiva svojina lalitha. Oni kreću od mrežnjače oka zajedno sa optičkim nervima do mozga. Međutim, fotokinetski nervi se nastavljaju i dalje, duž kičme koju napuštaju da bi stigli do materice. Materica nije ni nalik onoj koju ima žena ljudsko biće. Može se čak reći da je materica lalitha tamna komora utrobe. U njoj se fotografija očevog lica biološki razvija. I, da tako kažem, ta fotografija se lepi na lice ćerke.
<BR>&nbsp;&nbsp;&nbsp;&nbsp;&nbsp;Ovo omogućuju fotogeni. Oni se nalaze u trećoj banci o kojoj sam govorio. Vidite, za vreme snošaja u trenutku orgazma dolazi do jedne elektrohemijske promene ili serije promena u tom nervu. Uz svetlo koje lalitha zahteva za vreme seksualnog odnosa ukoliko želi da doživi orgazam, fotografija muškarca se uzima. Grč mišića očnih kapaka do koga dolazi u tom trenutku i to refleksno, onemogućava joj njihovo sklapanje, a time i mogućnost sprečavanja uzimanja fotografije. Štaviše, ako prebaci ruke preko očiju ona time gubi mogućnost orgazma.
<BR>&nbsp;&nbsp;&nbsp;&nbsp;&nbsp;Morali ste primetiti za vreme odnosa s njom, jer siguran sam da vas je terala da i vi držite oči otvorene, sužavanje njenih zenica na veličinu glave čiode. To skupljanje je prirodni refleks koji njeno polje vida usredsređuje isključivo na vaše lice. Zašto? Tako da fotokinetski nervi beleže jedino podatke vašeg lica. Tako da, recimo, specifična boja vaše kose stigne do banke fotogena. Nije nam poznat tačno način na koji fotokinetski nervi prenose ove podatke, ali je činjenica da oni to rade.
<BR>&nbsp;&nbsp;&nbsp;&nbsp;&nbsp;Vaša je kosa crvenomrka. Nekako ta informacija stiže do banke. Banka tada odbacuje druge gene koji se odnose na ostale boje. Crvenomrki gen se tada udvaja i pridružuje ostalim elementima potrebnim za formiranje zigota. Isto se događa i sa ostalim genima koji sadrže ostale podatke o licu. Oblik nosa, koji mora biti ženski, formira se odabiranjem pravilne kombinacije gena u banci. I oni se dupliraju i duplikati se uključuju u zigot..."
<BR>&nbsp;&nbsp;&nbsp;&nbsp;&nbsp;"Jeste li čuli ovo?" zaurla Maknef. "Dobili ste larve! Monstrume jedne grešne veze! Decu insekte! I oni će imati vaše lice da posvedoči ovaj odvratni protivprirodni blud..."
<BR>&nbsp;&nbsp;&nbsp;&nbsp;&nbsp;"Razume se, ja nisam poznavalac", umeša se Fobo, "ali mladi mi se čine krepki i lepi. Na ljudski način." On se okrete Halu. "Sada vam je jasno zašto je Žanet obožavala svetlo. I zašto se podavala alkoholu. Sve dok je pre odnosa imala dovoljno pića, fotokinetski nervi - koji su veoma osetljivi na alkohol - bili bi u stanju anestezije. Orgazam bez začeća. Bez bojazni od smrti. Ali kada ste počeli sa Iziglom u njenom bubasoku... ne znajući, razume se..."
<BR>&nbsp;&nbsp;&nbsp;&nbsp;&nbsp;Maknef prasnu u vriskavi smeh. "Kakva ironija! Nije uzalud rečeno da je smrt kazna za greh!"
</TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
