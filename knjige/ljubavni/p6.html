<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Motor se zakašlja i kola se trznuše. Ozagenac koji je sedeo na desnoj strani zadnjeg sedišta, naže se napred i povika nešto.
<BR>&nbsp;&nbsp;&nbsp;&nbsp;&nbsp;Hal Džerou okrete glavu i viknu: "Šta?"
<BR>&nbsp;&nbsp;&nbsp;&nbsp;&nbsp;Ponovi to na sidonskom: "Abadai'aku?"
<BR>&nbsp;&nbsp;&nbsp;&nbsp;&nbsp;Fobo, sedeći upravo iza Hala, primače usta Zemljaninovom uvu. Prevodio je za Zugua, mada je njegov američki zvučao nezemaljski zbog pritajenog treperenja glasa i uočljivog podražavanja.
<BR>&nbsp;&nbsp;&nbsp;&nbsp;&nbsp;"Zugu kaže i podvlači da treba da pritisnete tu malu ručicu s vaše desne strane. To će dati... karburatoru... više alkohola."
<BR>&nbsp;&nbsp;&nbsp;&nbsp;&nbsp;Pipak sa Fobove glave zagolica Hala po uvetu. On odgovori reč - rečenicom koja je imala trideset slogova i u prevodu značila: "Ja se zahvaljujem." Rečenica se sastojala od glagola upotrebljenog u sadašnjem vremenu prvog lica jednine, sloga nedovezanog na glagol koji je označavao odsustvo obaveze bilo za govornika ili za slušaoca, promenljive zamenice prvog lica, još jednog sloga kojim je govornik slušaoca označavao kao obrazovanijeg među njima, lične zamenice trećeg lica jednine muškog roda i dva sloga koji su, prema redosledu koji su zauzimali u njoj, celu situaciju obeležavali kao polu komičnu. Da je redosled u rečenici bio drugačiji situacija bi dobila smrtno ozbiljno značenje.
<BR>&nbsp;&nbsp;&nbsp;&nbsp;&nbsp;"Šta ste rekli?" povika Fobo, a Hal sleže ramenima.
<BR>&nbsp;&nbsp;&nbsp;&nbsp;&nbsp;Iznenada se seti da je zaboravio da rečenicu završi glotalnom tačkom <EM>glottal stop-glotalna tačka, određeni zvuk nastao naglim ispuštanjem vazduha kroz glasnice. prim. prev.</EM> čije je odustvo menjalo smisao fraze ili je čak činilo potpuno besmislenom. U svakom slučaju, sada nije imao ni vremena ni volje da ponavlja.
<BR>&nbsp;&nbsp;&nbsp;&nbsp;&nbsp;Umesto toga on se posluži ručicom onako kako mu je savetovano. Da to učini, bio je primoran da se nagne preko Pornsena koji mu je sedeo s desne strane.
<BR>&nbsp;&nbsp;&nbsp;&nbsp;&nbsp;"Hiljadu puta se izvinjavam!" prodera se Hal.
<BR>&nbsp;&nbsp;&nbsp;&nbsp;&nbsp;Pornsen ga i ne pogleda. Njegove ruke, smeštene u krilu, bile su grčevito stegnute. Članci na njima bili su beli. Kao i njegovom štićeniku, ovo mu beše prvi susret s motorom sa unutrašnjim sagorevanjem. Nasuprot Halu, on je bio uplašen bukom, dimom, treskanjem i iznad svega od pomisli da se vozi ljudskom rukom vođenim vozilom koje se kreće po zemlji. Hal se nasmeši. Njemu se sviđalo ovo starinsko vozilo koje ga je podsećalo na slike iz istorijskih knjiga koje su se odnosile na zemaljske automobile iz druge decenije dvadesetog veka. Oduševljavalo ga je to što je mogao da upravlja, pomalo teškim za okretanje, volanom, osećajući kako teško vozilo pod njim poslušno sledi komande koje su izdavali njegovi mišići.
<BR>&nbsp;&nbsp;&nbsp;&nbsp;&nbsp;Praskavi rad četiri cilindra u mašini i oštar miris izgorelog alkohola uzbuđivali su ga. Što se truckanja tiče, i to je bilo uživanje. Bilo je romantično, kao otiskivanje na more u običnom čamcu - što mu beše još jedna želja koju je mislio da sprovede u delo pre no napuste Ozagen.
<BR>&nbsp;&nbsp;&nbsp;&nbsp;&nbsp;Sem toga, mada to ni sebi nije hteo da prizna, sve što je plašilo Pornsena njemu je pričinjavalo zadovoljstvo. Ali, zadovoljstvo se završi. U motoru nešto puče, a zatim poče nepravilno da radi. Kola se trznuše napred-nazad i na kraju se zaustaviše. Dva insektanera iskočiše iz kola (nije bilo vrata) i podigoše haubu. Hal pode za njima. Pornsen osta u kolima. On izvadi paklo Milosrdnog Serafima (ukoliko anđeli uopšte puše onda je to svakako Milosrdni Serafim) iz džepa na svojoj uniformi i zapali jednu cigaretu. Ruke su mu se tresle.
<BR>&nbsp;&nbsp;&nbsp;&nbsp;&nbsp;Hal primeti da je to četvrti put da Pornsen puši od jutarnje molitve. Ukoliko ne bude oprezan preći će čak i granicu koja se dozvoljava samo prvoklasnim geptima. To je značilo da će sledeći put kada se bude našao u gužvi Hal moći da zamoli gepta za pomoć podsećajući ga... Ne! Bila je to sramotna pomisao. Potpuno grešna, beznadežna. On je voleo gepta istom ljubavlju kojom je ovaj obasipao njega i nije smeo da dozvoli da ga takva razmišljanja zavedu na put bez vere.
<BR>&nbsp;&nbsp;&nbsp;&nbsp;&nbsp;Ipak, pomisli on, prosuđujući teškoće u kojima je tako dugo bio, Pornsenova pomoć mu ne bi bila na odmet. Hal zavrte glavom da se oslobodi takvih misli i naže se nad motor da pogleda kako ga Zugu opravlja. Zugu je, čini se, znao šta radi. I trebalo je, jer on je bio pronalazač i jedini proizvodač jedinog - bar koliko su Zemljani znali - ozagenskog vozila pokretanog motorom sa unutrašnjim sagorevanjem. Hal se seti da je ovo gravitacioni sistem napajanja gorivom. Gorivo iz rezervoara dolazi do staklene kutije koja služi kao prečišćivač, a odatle crevom u karburator.
<BR>&nbsp;&nbsp;&nbsp;&nbsp;&nbsp;Utom do njega stiže oporo Pornsenovo pitanje: "Ljubljeni sine moj, hoćemo li se ovde zadržati ceo dan?"
<BR>&nbsp;&nbsp;&nbsp;&nbsp;&nbsp;Iako je nosio masku i naočare koje su mu Ozagenci dali kao zaštitu od vetra, njegove stisnute usne jasno su govorile o stanju u kome se nalazio. Bilo je očigledno da će se gept, ukoliko se nešto ne promeni; nepovoljno izjasniti o svom štićeniku.
<BR>&nbsp;&nbsp;&nbsp;&nbsp;&nbsp;Gept - G. E. P. T. ili Privremni Andeli Čuvari - je želeo da sačekaju još dva dana kako bi dobili gig, jednu od lakih letelica. Putovanje do ruševina bi u tom slučaju trajalo jedva petnaestak minuta i to bešumne i bezbedne vožnje. No, Hal je uspeo da objasni da je putovanje zemljom u ovoj zemlji pod gustim šumama daleko povoljnije za špijuniranje nego osmatranje iz vazduha. To što su se njegovi pretpostavljeni s tim složili samo je još više ogorčilo Pornsena. Ma kuda da je išao njegov štićenik morao je i on.
<BR>&nbsp;&nbsp;&nbsp;&nbsp;&nbsp;I tako, on se celoga dana durio dok je mladi Zemljanin uz uputstva Zugua vitlao starim automobilom šumskim putevima. Pornsen se javljao samo da bi opomenuo na svetost ljudskog bića i s tim u vezi nalagao Halu da uspori.
<BR>&nbsp;&nbsp;&nbsp;&nbsp;&nbsp;Hal je odgovarao: "Oprostite mi, brižni čuvaru", i skidao je nogu s gasa na kratko. Ali, posle izvesnog vremena ponovo je pritiskao gas i ponovo su grmeli i odskakali prašnjavim, neravnim putem.
<BR>&nbsp;&nbsp;&nbsp;&nbsp;&nbsp;Zugu oslobodi oba kraja creva i jedan od njih gurnu u svoja usta u obliku slova V pa dunu u njega. I pored toga, na kraju creva se ne pojavi ništa: Zugu zatvori svoje velike plave oči i ponovo naduva obraze. Ne dogodi se ništa izuzev što njegovo bledozeleno lice posta maslinasto. On tada tresnu bakarnim crevom po haubi i dunu u njega još jednom. Ništa.
<BR>&nbsp;&nbsp;&nbsp;&nbsp;&nbsp;Fobo se tada maši kožne torbice koja je visila sa opasača koji je išao oko njegovog ogromnog stomaka i sa dva prsta izvuče jednu plavu bubu. Onda je nežno stavi u jedan kraj cevi. Posle pet sekundi jedna malena crvena buba užurbano ispade iz drugog kraja cevi, a za njom se, gladno pomerajući svoja usta, pojavi plava buba. Zugu zgazi svojom sandalom crvenu bubu. Fobo svoje mezimče vrati u torbicu.
<BR>&nbsp;&nbsp;&nbsp;&nbsp;&nbsp;"Jeste li videli?" upita Fobo. "Buba koja se hrani alkoholom! Živi u rezervoarima za gorivo i napija se slobodno, neuznemiravana ni od koga. Izdvaja ugljovodonike. Plivač po zlatnom moru alkohola! Kakav život! No, tu i tamo, postaje pomalo pustolovna duha i odlazi do komore za prečišćavanje gde grize i uništava filter i zavlači se u crevo za dovod goriva. Vidite! Zugu upravo menja filter. Još malo pa ćemo krenuti dalje."
<BR>&nbsp;&nbsp;&nbsp;&nbsp;&nbsp;Fobov dah imao je čudan, zaudarajući miris, pa se Hal zapita ne uživaju li i insektaneri u alkoholu. Nikada zadah alkohola nije imao prilike da oseti ni kod koga pa ništa nije mogao da tvrdi. Ali i sama pomisao na to natera ga da se unervozi. Da gept zna da se boca na zadnjem sedištu šeta iz ruke u ruku više ne bi skidao oči sa Hala ni za minut.
<BR>&nbsp;&nbsp;&nbsp;&nbsp;&nbsp;Insektaneri se uzveraše na zadnje sedište. "Krenimo!" reče Fobo.
<BR>&nbsp;&nbsp;&nbsp;&nbsp;&nbsp;"Samo čas", reče Pornsen. A onda prigušenim glasom Halu: "Nije li bolje da Zugu vozi ovu stvar?"
<BR>&nbsp;&nbsp;&nbsp;&nbsp;&nbsp;"Ukoliko zamolite insektanera da vozi, shvatiće da nemate poverenja u mene, biće vaše vrste sa Zemlje", reče Hal. "Valjda ne želite da mu dozvolite da poveruje kako su insektaneri bića superiornija u odnosu na ljudska bića?"
<BR>&nbsp;&nbsp;&nbsp;&nbsp;&nbsp;Pornsen se zakašlja kao da ima problema sa gutanjem Halovih reči, a onda požuri da kaže: "Na-na-naravno ne! Ne dao Sigmen! Samo mi je tvoje zdravlje bilo na umu. Pomislih da si sigurno već umoran od upravljanja ovim prostim i opasnim vozilom posle celog dana u njemu."
<BR>&nbsp;&nbsp;&nbsp;&nbsp;&nbsp;"Hvala vam na pažnji", reče Hal. Nasmeši se i dodade: "Umirujuće je vaše prisustvo u svakom trenutku i spremnost da me uputite i odvratite od greha."
<BR>&nbsp;&nbsp;&nbsp;&nbsp;&nbsp;"Zapadnim Talmudom sam se zakleo da ću te voditi kroz ovaj život", reče Pornsen.
<BR>&nbsp;&nbsp;&nbsp;&nbsp;&nbsp;Ukroćen pominjanjem imena svete knjige, Hal potera kola. U početku, vozio je polako kako bi odobrovoljio gepta. Ali, u roku od pet minuta, noga mu oteža i drveće poče da im zviždi oko ušiju. On pogleda Pornsena. Geptova ukočena leđa i stisnuti zubi odavali su da se ponovo nosi mislima o prijavi koju će podneti šefu Juzita tamo u svemirskom brodu. Izgledao je dovoljno besan da zatraži proveru svoga štićenika.
<BR>&nbsp;&nbsp;&nbsp;&nbsp;&nbsp;Hal Džerou je duboko udisao vazduh zbog vetra koji je šibao po njegovoj masci. U Č. s Pornsenom! U Č. s proverom! Krv mu je ključala venama. Vazduh ove planete nije bio zagušljiv kao na Zemlji. Pluća njegova primala su ga kao najdraže miljenče. U tom času oseti da bi bio u stanju da pucne prstima pod nosem Arhiurielita lično.
<BR>&nbsp;&nbsp;&nbsp;&nbsp;&nbsp;"Pazi!" vrisnu Pornsen.
<BR>&nbsp;&nbsp;&nbsp;&nbsp;&nbsp;Hal, uglom očiju, sagleda veliku, antilopi sličnu životinju kako iz šume skače na put upravo pred desnu stranu njegovih kola. U istom času okrenuo je volan da je izbegne. Kola se zanesoše po prašini i okretoše se. A Hal nije bio dobro potkovan znanjem koje bi mogao da upotrebi i okrene volan tako da spreči dalje okretanje i ispravi kola.
<BR>&nbsp;&nbsp;&nbsp;&nbsp;&nbsp;Njegov nedostatak znanja ipak nije bio fatalan osim za životinju čija telesina udari o desnu stranu kola. Njeni dugački rogovi zakačiše Pornsenov gornji deo uniforme i iscepaše mu rukav na desnoj ruci.
<BR>&nbsp;&nbsp;&nbsp;&nbsp;&nbsp;Kola se, zaustavljena u krivudanju telom antilope, ispraviše. Ali nastaviše da se kreću pravolinijski pod uglom koji ih je razdvajao od puta i vodio ka jednom nasipu od Zemlje. Stigavši na njegov vrh, kola poleteše kroz vazduh da bi, malo zatim, pala na zemlju uz glasnu eksploziju jer pukoše sve četiri gume.
<BR>&nbsp;&nbsp;&nbsp;&nbsp;&nbsp;Ni taj udarac ih ne zaustavi. Jedan veliki žbun iskrsnu pred njima i Hal poleže po upravljaču, ali dockan.
<BR>&nbsp;&nbsp;&nbsp;&nbsp;&nbsp;Težak udarac volana u grudi, pojačan još težinom Fobovog tela koje dolete od pozadi, natera ga da jaukne. I Fobo jauknu istovremeno, a onda insektaner pade nazad.
<BR>&nbsp;&nbsp;&nbsp;&nbsp;&nbsp;Tada, izuzev šištanja koje se čulo, nastade tišina. Oblak dima iz razbijenog hladnjaka dizao se u vazduh kroz grane koje su Halovu glavu držale u čvrstom, bodljikavom zagrljaju.
<BR>&nbsp;&nbsp;&nbsp;&nbsp;&nbsp;Hal Džerou je kroz parom razlivene oblike zurio u velike braon oči. On zatrese glavom. Oči? I ruke kao grančice? ili grančice kao ruke? Pomisli da je u vlasti tamnooke nimfe. Ili zar ih ne zovu drijade <EM>drijade - šumske vile, rađale su se zajedno s drvetom, gr. mit.</EM>? Nikog nije mogao da pita. Ovde nisu ni mogli da znaju tako nešto. Čak ni Pornsen. Nimfe i drijade uklonjene su iz svih knjiga uključujući i Hakovo izdanje Ispravljenog i pravog Miltona. Jedino zato što je Hal bio lingvista dobio je priliku da pročita jedan primerak neosakaćenog Izgubljenog raja i tako nauči dosta o klasičnoj grčkoj mitologiji.
<BR>&nbsp;&nbsp;&nbsp;&nbsp;&nbsp;Misli su mu bleskale i gasile se kao svetiljke na kontrolnoj tabli svemirskog broda. Nimfe su se katkad pretvarale u drveće da bi umakle svojim goniteljima. Ne gleda li ga svojim krupnim, prelepim očima kroz najduže trepavice koje je ikada u životu video, upravo sada jedna od tih šumskih žena iz priča?
<BR>&nbsp;&nbsp;&nbsp;&nbsp;&nbsp;On zatvori oči, pitajući se nije li rana na glavi razlog priviđenjima i, ako je tako, hoće li tako ostati. Priviđenja ove vrste nisu bila neprijatna. Bilo mu je svejedno odgovaraju li ona stvarnosti ili ne.
<BR>&nbsp;&nbsp;&nbsp;&nbsp;&nbsp;On otvori oči. Prividenja je nestalo.
<BR>&nbsp;&nbsp;&nbsp;&nbsp;&nbsp;On pomisli: Bila je to ona antilopa. Izvukla se ipak. Protrčala je oko žbuna, zastala i pogledala ovamo. Oči antilope. A moje mračno biće nadodalo je glavu oko očiju, dugu crnu kosu, vitki beli vrat, uzburkane grudi... Ne! Greh je to! Moja bolesna svest uzdrmana potresom, otvorila je izlaz svemu onome što se gnojilo, ključalo za sve ono silno vreme provedeno na brodu na kome se žena nije mogla videti čak ni na slikama...
<BR>&nbsp;&nbsp;&nbsp;&nbsp;&nbsp;On zaboravi na oči. Grcao je. Težak, mučan miris lebdeo je iznad i oko kola. Nezgoda mora da je jako uplašila insektanere. U protivnom, sigurno je da im ne bi popustili svingteri koji su stezali grlić 'šizilišta'. Ovaj organ, mehur smešten pri kraju leđa, služio je pradavnim precima Ozagenaca kao moćno odbrambeno oružje (slično onome kojim se služe bube 'bombarderi' (porodica Carabidae) ispuštajući oblak zagušljivog gasa u pravcu napadača). Sada, organ gotovo bez ikakve funkcije, 'šizilište' je služilo kao način odavanja krajnje napetih stanja. Delalo je bez greške, ali je njegova upotreba stvorila probleme. Insektanerski psihijatri su ili morali da stalno drže prozore otvorene ili da stalno nose gas-maske.
<BR>&nbsp;&nbsp;&nbsp;&nbsp;&nbsp;Kioki Ejmiel Pornsen izvuče se uz pomoć Zugua iz žbunja u koje je bio bačen. Njegovo veliko škembe, azurna boja njegove uniforme i bela najlonska anđeoska krilca prikačena za zadnji deo uniforme, činili su da pomalo liči na debelog, plavog insektanera. On se uspravi i skide masku otkrivši beskrvno lice. Njegovi drhtavi prsti pređoše preko ukrštenih peščanog sata i mača, simbola Hejdžek Unije. Konačno stigoše do preklopa na džepu, što je i želeo. On rastavi magnetne držače i izvuče paklo Milosrdnog Serafima. Pošto je stavio cigaretu u usta prošlo je još izvesno vreme, upotrebljeno na smirivanje drhtavice, kako bi mogao da je upali.
<BR>&nbsp;&nbsp;&nbsp;&nbsp;&nbsp;Hal prinese plamen svoga upaljača vrhu njegove cigarete. Njegove ruke bile su mirne.
<BR>&nbsp;&nbsp;&nbsp;&nbsp;&nbsp;Tridesetjedna godina discipline naučilo ga je da osmeh sakrije duboko u sebi.
<BR>&nbsp;&nbsp;&nbsp;&nbsp;&nbsp;Pornsen prihvati pruženu mu vatru. Čas kasnije, grč oko usana otkri da je shvatio da je izgubio mnogo od svog prestiža u odnosu na Hala. Shvatio je da ne može dozvoliti da mu čovek čini usluge, ma kako sićušne - kao ova sada - bile i da posle ošine bičem po njemu.
<BR>&nbsp;&nbsp;&nbsp;&nbsp;&nbsp;I pored toga, on poče zvanično: "Hale Samšijele Džerou..."
<BR>&nbsp;&nbsp;&nbsp;&nbsp;&nbsp;"Šib, abba, slušam i povinujem se", odgovori Hal kao što je bilo uobičajeno.
<BR>&nbsp;&nbsp;&nbsp;&nbsp;&nbsp;"Pa, kako bi ti objasnio ovaj udes?"
<BR>&nbsp;&nbsp;&nbsp;&nbsp;&nbsp;Hal se iznenadi. Pornsenov glas bio je daleko blaži no što je očekivao. Nije se opustio, doduše, jer je sumnjao da gept namerava da ga uspava lepim rečima i da ga šine onda kada to ne bude očekivao.
<BR>&nbsp;&nbsp;&nbsp;&nbsp;&nbsp;"Ja - bolje reći, Zadnji u meni me navede - izgubih svest. Ja - odnosno moje mračno biće - voljno prihvati beznadežnost."
<BR>&nbsp;&nbsp;&nbsp;&nbsp;&nbsp;"Oh, je li?" reče Pornsen tiho ali sarkastično. "Ti reče tvoje mračno biće, Zadnji u tebi, je li? To je sve što si umeo da kažeš od časa kada si progovorio. Zašto uvek moraš da kriviš nekog drugog? Znaš i sam - trebalo bi, jer sam mnogo puta bio prinuđen da te išibam - da si ti i jedino ti odgovoran za sve. Kad su te učili da je tvoje mračno biće krivac za sva tvoja odvajanja od stvarnosti, takođe su te učili da zadnji ne može učiniti ništa ukoliko ti - tvoje pravo biće, Hal Džerou - odbiješ da učestvuješ u tome."
<BR>&nbsp;&nbsp;&nbsp;&nbsp;&nbsp;"To je tako šib kao leva ruka Čelnog", reče Hal. "Ali, voljeni moj čuvaru, vi ste zaboravili jednu sitnicu u ovoj maloj lekciji koju mi održaste."
<BR>&nbsp;&nbsp;&nbsp;&nbsp;&nbsp;Sarkazam koji se sada javio u njegovom glasu mogao je po oštrini da se meri sa malopredašnjim Pornsenovim.
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?" upita Pornsen piskavo.
<BR>&nbsp;&nbsp;&nbsp;&nbsp;&nbsp;"Hoću da kažem", reče Hal pobedonosno, "da ste i vi učestvovali u udesu! Samim tim i vi ste uzročnik isto onoliko koliko i ja!"
<BR>&nbsp;&nbsp;&nbsp;&nbsp;&nbsp;Pornsen iskolači oči na Hala. I dalje piskavo, on reče: "Ali-ali, pa ti si vozio kola!"
<BR>&nbsp;&nbsp;&nbsp;&nbsp;&nbsp;"Ništa to ne menja na stvari ako je tačno ono čemu ste me oduvek učili!" reče Hal. Smešio se uglađeno. "Vi ste se složili! Da niste, mi bismo prošli pored životinje."
<BR>&nbsp;&nbsp;&nbsp;&nbsp;&nbsp;Pornsen prestade da uvlači dimove iz cigarete. Ruka mu zadrhta. Hal je posmatrao drugu ruku, onu koja mu je visila blizu sedmokrakog kožnog biča zataknutog za opasač. Njegovi prsti su uvrtali krake biča.
<BR>&nbsp;&nbsp;&nbsp;&nbsp;&nbsp;Pornsen reče: "Uvek si pokazivao žalosne znake ponosa i nezavisnosti, a to je tačno ona vrsta ponašanja koja ne odgovara ustrojstvu univerzuma onakvog kako ga je čovečanstvu objasnio Čelni, stvarnost mu bila ime.
<BR>&nbsp;&nbsp;&nbsp;&nbsp;&nbsp;Ja sam", nastavi Pornsen odbijajući (Puf!) oblačiće dima, "poslao, oprostio im Čelni, dva tuceta ljudi i žena u Č. Nije mi se dopadalo što sam to morao da učinim jer sam ih voleo svim srcem i bićem i plakao sam prijavljujući ih svetoj hijerarhiji jer sam čovek meka srca. (Puf!). Ali bila je to moja dužnost kao Privremenog Anđela Čuvara da pazim na gnusne bolesti duše kako se ne bi raširile i okužile Sigmenove sledbenike. Greh se ne sme tolerisati. Duša je isuviše slabašna i dragocena a da bi joj se dozvolilo da se izlaže iskušenjima.
<BR>&nbsp;&nbsp;&nbsp;&nbsp;&nbsp;Bio sam ti gept od rođenja. (Puf!). Uvek si bio neposlušno dete. Ali polazilo mi je za rukom da te privolim na pokornost i kajanje; često sam ti poklanjao svoju pažnju."
<BR>&nbsp;&nbsp;&nbsp;&nbsp;&nbsp;Džerou oseti kako mu se leđa zatežu. Posmatrao je kako se geptovi prsti stežu oko drške 'miljenčeta' koje mu je virilo iz pojasa.
<BR>&nbsp;&nbsp;&nbsp;&nbsp;&nbsp;"No, tek od osamnaeste godine ti si stvarno počeo da se odričeš prave budućnosti i pokazao sklonost ka beznađu. Bilo je to onda kada si rešio da postaneš džout umesto specijalista. Upozorio sam te da ćeš u našem društvu postati i ostati džout. Ali ti si bio uporan. A pošto su nam potrebni džouti i pošto sam morao da se povinujem odluci mojih pretpostavljenih, ja pristadoh.
<BR>&nbsp;&nbsp;&nbsp;&nbsp;&nbsp;I to je već bilo dovoljno grešno (puf). Ali kad ti odabrah ženu koja ti je po svemu najviše odgovarala kao što mi je bila dužnost i pravo - jer ko do tvog voljenog gepta može bolje da oceni koja vrsta žene tebi najviše odgovara - ja uvideh koliko ponosan i grešan ti možeš da budeš. Ti si se objašnjavao i protestvovao i pokušavao da stigneš do mojih pretpostavljenih i odugovlačio gotovo godinu dana pre no što si pristao da se oženiš njom. Ta godina tvog grešnog ponašanja učinila je da Srkva ostane bez jedne duše..."
<BR>&nbsp;&nbsp;&nbsp;&nbsp;&nbsp;Halovo lice poblede i na njemu, počev od levog ugla njegovih usana pa preko obraza do uveta, ostade samo sedam majušnih crvenih tačkica.
<BR>&nbsp;&nbsp;&nbsp;&nbsp;&nbsp;"Nisam ja za to vreme ništa uskratio Srkvi!" zareža. "Meri i ja smo u braku devet godina pa ipak nemamo dece. Analize su pokazale da nijedno od nas fizički nije sterilno. To znači da jedno ili drugo, ili oboje, od nas ne misli na plodnost. Podneo sam molbu za razvod iako sam znao da mogu završiti u Č. Zašto vi niste podržali moj zahtev, kako vam je nalagala vaša dužnost, umesto što ste prikrili njegovo postojanje?"
<BR>&nbsp;&nbsp;&nbsp;&nbsp;&nbsp;Pornsenu pođe za rukom da dovoljno nemarno izduva još jedan oblačić dima ali mu se istovremeno jedno rame povi naniže kao da ga je nešto iznutra sapelo. Videći to, Džerou shvati da je svog gepta doveo u odbrambeni položaj.
<BR>&nbsp;&nbsp;&nbsp;&nbsp;&nbsp;Pornsen reče: "Kad sam doznao da si i ti na Gabrijelu odmah sam shvatio da to sigrno nije zbog tvoje prevelike želje da služiš Srkvi. Tada sam mislio da to može biti iz samo jednog razloga. Sada sam šib, šib do koske, da je taj razlog tvoja prokleta želja da umakneš od žene. A pošto siromaštvo, preljuba i međuzvezdano putovanje mogu biti jedini zakonski osnovi za razvod, a preljuba znači odlazak u Č., ti si izabrao jedini mogući izlaz. Postao si zvanično mrtav kao član posade Gabrijela. Ti..."
<BR>&nbsp;&nbsp;&nbsp;&nbsp;&nbsp;"O zakonitim stvarima mi nemojte vi govoriti!" povika Hal. Drhtao je od besa i, istovremeno, mrzeo sebe zato što nije bio u stanju da se savlada.
<BR>&nbsp;&nbsp;&nbsp;&nbsp;&nbsp;"Veoma dobro znate da niste postupili u skladu sa vašim dužnostima, dužnostima pravog gepta, kada ste prikrili moj zahtev! Morao sam da prihvatim..."
<BR>&nbsp;&nbsp;&nbsp;&nbsp;&nbsp;"Ah, tako sam i mislio!" reče Pornsen. Nasmeši se, oduva još jedan dim i reče: "Prikrio sam tvoj zahtev jer sam smatrao da je grešan. Vidiš, usnio sam jedan san, veoma određen san, u kome sam video Meri kako nosi tvoje dete po isteku dve godine. Nije to bio lažni san već onaj koji u sebi nosi nesumnjive znake otkrovenja poslatog od samog Čelnog. Znao sam posle tog sna da je tvoja želja za razvodom u stvari želja za beznađem. Znao sam da tvoju pravu budućnost držim u svojim rukama i da je možeš ostvariti samo ako te pravilno usmerim. Pribeležio sam ovaj san dan pošto sam ga usnio, ni nedelju dana posle pažljivog pregledanja tvog zahteva i..."
<BR>&nbsp;&nbsp;&nbsp;&nbsp;&nbsp;"Sad ste dokazali da vas je zaveo san poslat od Zadnjeg i da vas ni u kom slučaju nije rukovodilo otkrovenje poslato od Čelnog!" povika Hal ponovo. "Pornsene, ovo ću prijaviti! Vaša rođena usta izgovorila su optužbu protiv vas!"
<BR>&nbsp;&nbsp;&nbsp;&nbsp;&nbsp;Pornsen poblede; usta mu se razjapiše tako da cigareta iz njih pade na zemlju; vilice su mu se tresle od straha. "Šta... šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Kako može biti majka moga deteta po isteku dve godine kada ja nisam na Zemlji kako bih mogao da mu budem otac? I tako ono što vi rekoste da ste sanjali ni u kom slučaju ne može biti veran odraz prave budućnosti. Prema tome, dozvolili ste da vas zavede Zadnji. A vi dobro znate šta to znači! Da ste kandidat za Č.!"
<BR>&nbsp;&nbsp;&nbsp;&nbsp;&nbsp;Gept se ukruti. Opušteno rame mu se ispravi. Njegova desna ruka sunu ka biču i prsti mu se sklopiše oko njegove drške, a zatim ga izvuče iz pojasa. Njegovi kraci zapucketaše u vazduhu na nekoliko inča od Halovog lica.
<BR>&nbsp;&nbsp;&nbsp;&nbsp;&nbsp;"Vidiš ovo!" pisnu Pornsen. "Sedmokraki! Po jedan krak za svaki od Sedam Smrtnih Grehova! Imao si prilike već da ih osetiš; osetićeš ih još jednom!"
<BR>&nbsp;&nbsp;&nbsp;&nbsp;&nbsp;"Zaveži!" reče Hal oštro.
<BR>&nbsp;&nbsp;&nbsp;&nbsp;&nbsp;Pornsenove vilice se ponovo opustiše. Jadikujući, on reče: "Kako, kako se usuduješ? Ja, tvoj voljeni gept, sam..."
<BR>&nbsp;&nbsp;&nbsp;&nbsp;&nbsp;"Rekoh ti da zavežeš!" reče Hal, ovaj put ne onako glasno kao prvi put ali isto toliko oštro. "Sit sam tvog zakeranja. Sit sam ga već godinama... celog svog života." Još dok je govorio vide kako Fobo kreće ka njima. Iza njega video je antilopu kako mrtva leži na drumu.
<BR>&nbsp;&nbsp;&nbsp;&nbsp;&nbsp;Životinja je mrtva. Mislio sam da je ipak uspela da se izvuče. Oči koje su me gledale iz žbunja. Oči antilope? Ali, ako je ona mrtva, čije su me oči onda gledale?
<BR>&nbsp;&nbsp;&nbsp;&nbsp;&nbsp;Pornsenov glas ga vrati u stvarnost.
<BR>&nbsp;&nbsp;&nbsp;&nbsp;&nbsp;"Mislim, sine, da je ljutina iz nas govorila, a ne rđave namere. Hajde da oprostimo jedan drugome i ne govorimo ništa Juzitima po povratku u brod."
<BR>&nbsp;&nbsp;&nbsp;&nbsp;&nbsp;"Meni je šib ako je tako i tebi", reče Hal.
<BR>&nbsp;&nbsp;&nbsp;&nbsp;&nbsp;Hal se iznenadi kad vide suze koje su se skupljale u Pornsenovim očima. Još više se iznenadi, gotovo prenerazi, kad Pornsen pokuša da mu rukom obgrli ramena.
<BR>&nbsp;&nbsp;&nbsp;&nbsp;&nbsp;"Ah, dečko moj, kad bi samo znao koliko mi je teško i koliko me boli kad moram da te kažnjavam."
<BR>&nbsp;&nbsp;&nbsp;&nbsp;&nbsp;"Bojim se da teško mogu u to da poverujem", reče Hal i ostavi Pornsena da bi prišao Fobou.
<BR>&nbsp;&nbsp;&nbsp;&nbsp;&nbsp;Fobo je, takođe, imao suze u svojim neljudski krupnim i okruglim očima. Ali one su nastale iz sasvim drugih razloga. Fobo je plakao iz sažaljenja prema životinji i zbog šoka koji je doživeo prilikom udesa. No, sa svakim korakom koji ga je dovodio bliže Halu, njegov izraz lica postajao je sve smireniji i suze su se sušile. Usput je, svojim kažiprstom, prema sebi pravio kružne znake.
<BR>&nbsp;&nbsp;&nbsp;&nbsp;&nbsp;Oni su bili, Hal je znao, verski znaci kojima su se insektaneri služili u različitim situacijama. Ovom prilikom, Fobo se, činilo se, služio njima da bi otklonio svoju napetost. Iznenada, on se nasmeši jezivim V-u-V osmehom insektanera. I ponovo je bio dobre volje. Iako superosteljiv, njegov nervni sistem brzo je prolazio kroz krize. Plime i oseke u njegovom raspoloženju brzo su se smenjivale. "Sukob ličnosti, gospodo, neslaganje, objašnjavanje ili prepirka?"
<BR>&nbsp;&nbsp;&nbsp;&nbsp;&nbsp;"Ne", odgovori Hal. "Samo smo malo uzdrmani. Recite mi, koliko treba da hodamo da bi stigli do ruševina u kojima su živeli ti čovekoliki? Vaša kola su slupana. Recite Zugu da mi je žao."
<BR>&nbsp;&nbsp;&nbsp;&nbsp;&nbsp;"Ne zamarajte vaše lobanje... glave. Zugu je spreman da sklopi novo i bolje vozilo. Što se šetnje tiče, ona će biti veoma prijatna i korisna za zdravlje. Ima svega... kilometar? Ili tu negde."
<BR>&nbsp;&nbsp;&nbsp;&nbsp;&nbsp;Hal ubaci svoju masku i naočari u kola kako su to Ozagenci već učinili. Onda dohvati svoju torbu iz odeljka koji se nalazio iza zadnjeg sedišta. Geptovu je ostavio na podu, mada ne bez slabašnog osećaja krivice jer je dobro znao da bi, kao geptov štićenik, bez sumnje on morao da je ponese.
<BR>&nbsp;&nbsp;&nbsp;&nbsp;&nbsp;"U Č. s njim", progunđa.
<BR>&nbsp;&nbsp;&nbsp;&nbsp;&nbsp;A Fobou: "Zar se ne plašite krađe vozačke opreme?"
<BR>&nbsp;&nbsp;&nbsp;&nbsp;&nbsp;"Molim?" upita Fobo željan da uhvati neku novu reč: "Krađa, znači šta?"
<BR>&nbsp;&nbsp;&nbsp;&nbsp;&nbsp;"Oduzimanje nečijeg vlasništva krišom, bez dozvole vlasnika i zadržavanje te stvari za sebe. To je zločin, kažnjiv po zakonu."
<BR>&nbsp;&nbsp;&nbsp;&nbsp;&nbsp;"Zločin?"
<BR>&nbsp;&nbsp;&nbsp;&nbsp;&nbsp;Hal diže ruke od objašnjavanja i poče brzo da grabi putem. Iza njega gept, ljut zbog toga što je odbačen i zbog toga što je njegov štićenik povredio pravila lepog ponašanja primoravajući ga da sam vuče svoju torbu, povika: "Ne preteruj isuviše, ti-ti džoute."
<BR>&nbsp;&nbsp;&nbsp;&nbsp;&nbsp;Hal se i ne osvrte već nastavi dalje. Ljutiti odgovor koji je spremao u sebi izvetre. Krajičkom oka samo, ugleda belasanje kože u zelenom grmlju.
<BR>&nbsp;&nbsp;&nbsp;&nbsp;&nbsp;Bio je to samo kratkotrajni blesak koji je nestao isto onako brzo kako se i pojavio. Nije čak mogao da se zakune da to nije bilo belo ptičje krilo naglo sklopljeno. Ali i mogao je. Na Ozagenu nije bilo ptica.
</TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
