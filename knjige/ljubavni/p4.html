<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>4.
<P>&nbsp;&nbsp;&nbsp;&nbsp;&nbsp;Kasnije, Hal dobi u vremenu da zahvali Sigmenu zato što nije poslušao svoj prvi nagon.
<BR>&nbsp;&nbsp;&nbsp;&nbsp;&nbsp;Umesto da se oduzme od straha, pomislio je da se hitro okrene i napadne Juzita. Policajac, iako ga nije nosio na vidnom mestu, mora da je imao revolver u navlaci ispod svoje odeće. Ukoliko Halu pođe za rukom da ga sruši i dočepa se oružja moglo bi mu poći za rukom da se posluži Maknefom kao taocem. S njim kao štitom možda bi i mogao da pobegne.
<BR>&nbsp;&nbsp;&nbsp;&nbsp;&nbsp;Gde?
<BR>&nbsp;&nbsp;&nbsp;&nbsp;&nbsp;Pojma nije imao. U Izrael ili Malajsku Federaciju? Obe zemlje bile su jako daleko, mada razdaljine nisu značile ništa ukoliko bi mu uspelo da ukrade ili zagospodari nekom letelicom. Pa čak i kada bi u tome uspeo, jedva da je imao neke šanse da se provuče pokraj antiraketnih postrojenja. Jedini način bio je da nekako prevari njihove posade, ali je i to bilo nemoguće jer nije poznavao vojne običaje i šifre.
<BR>&nbsp;&nbsp;&nbsp;&nbsp;&nbsp;Razmišljajući o svojim mogućnostima on oseti kako nagon umire. Biće mnogo bolje da sačeka dok ne vidi za šta ga optužuju. Možda će nekako uspeti da dokaže da je nevin.
<BR>&nbsp;&nbsp;&nbsp;&nbsp;&nbsp;Maknefove tanke usne se lako izviše u osmeh. "Dobro je, Džerou."
<BR>&nbsp;&nbsp;&nbsp;&nbsp;&nbsp;Hal nije znao je li mu to pružena mogućnost da govori, ali ipak iskoristi priliku da nešto kaže, a da ne uvredi Urielita.
<BR>&nbsp;&nbsp;&nbsp;&nbsp;&nbsp;"Šta je dobro, Sandalfone?"
<BR>&nbsp;&nbsp;&nbsp;&nbsp;&nbsp;"Što ste pocrveneli umesto da pobledite. Ja sam čitač duša, Džerou. Mogu da pročitam čovekovu dušu samo nekoliko sekundi posle našeg prvog susreta. I video sam da ste u stanju da savladate strah, što mnogima ne bi pošlo za rukom kada bi čuli reči kojima sam vam se obratio. Ne, vaša krv je uzavrela od borbenosti. Bili ste spremni da poričete, da se objašnjavate, da se borite protiv svega što bih ja mogao reći.
<BR>&nbsp;&nbsp;&nbsp;&nbsp;&nbsp;Neki bi mogli reći da vam takva reakcija ne ide u prilog, da vaš stav odaje pogrešno razmišljanje, sklonost grehu.
<BR>&nbsp;&nbsp;&nbsp;&nbsp;&nbsp;Ali ja kažem: šta je greh? To je pitanje koje je postavio grešni brat Čelnog u Velikom razgovoru. A odgovor je isti: samo pravi čovek to može reći.
<BR>&nbsp;&nbsp;&nbsp;&nbsp;&nbsp;Ja sam pravi čovek jer u protivnom ne bih bio Sandalfon, tačno?"
<BR>&nbsp;&nbsp;&nbsp;&nbsp;&nbsp;Hal, pokušavajući da ne diše glasno, klimnu potvrdno glavom. Usput je razmišljao o tome da Maknef i nije u stanju da tako lako čita duše drugih kao što je mislio jer uopšte nije pomenuo Halove namere o pribegavanju nasilju.
<BR>&nbsp;&nbsp;&nbsp;&nbsp;&nbsp;Ili je, možda, znao, ali je bio dovoljno mudar da oprosti.
<BR>&nbsp;&nbsp;&nbsp;&nbsp;&nbsp;"Kada sam pitao kako biste želeli da napustite ovaj život", nastavi Maknef, "to nije značilo da ste kandidat za Č."
<BR>&nbsp;&nbsp;&nbsp;&nbsp;&nbsp;Hal uzdrhta, a Urielit naštavi dalje: "Iako vaša M.A. jasno stavlja do znanja da možete, ukoliko se zadržite na vašem sadašnjem putu, to uskoro biti. I pored toga, siguran sam, ukoliko pristanete na ono što predlažem, da ćete se brzo popraviti. Nalazićete se stalno u društvu pravih ljudi; nećete izmaći njihovom uticaju. Bezgrešnost rađa bezgrešnost. Tako je govorio Sigmen.
<BR>&nbsp;&nbsp;&nbsp;&nbsp;&nbsp;Ali možda ja požurujem stvari. Prvo se morate zakleti na ovoj knjizi", on uze jedan primerak Zapadnog Talmuda, "da ništa od izgovorenog u ovoj prostoriji neće biti preneto bilo kojoj osobi u ma kakvim uslovima. Pre ćete umreti ili podneti i najteža mučenja no što ćete izdati Srkvu."
<BR>&nbsp;&nbsp;&nbsp;&nbsp;&nbsp;Hal stavi svoju levu šaku na knjigu (Sigmen se uvek služio levom rukom zbog preranog gubitka desne) i zaklete se imenom Čelnog i svim nivoima stvarnosti da će njegova usta biti zabravljena zauvek. U protivnom, odbaciće od sebe sve nade da će jednog dana doživeti slavu da Čelnog vidi licem u lice i da će jednoga dana moći da vlada vlastitim univerzumom.
<BR>&nbsp;&nbsp;&nbsp;&nbsp;&nbsp;Još dok se zaklinjao osetio je stid zbog toga što je nameravao da udari Juzita i primeni silu na Sandalfonu. Kako je tako naglo mogao da se potčini svom mračnom biću? Maknef je bio živi predstavnik Sigmena dok je Sigmen putovao po prostoru i vremenu da pripremi budućnost za svoje učenike. Odbijanje poslušnosti Maknefu u neku ruku bi značilo šamar Sigmenu, a to beše stvar tako strahotna da nije mogao da podnese pomisao na nju.
<BR>&nbsp;&nbsp;&nbsp;&nbsp;&nbsp;Maknef stavi knjigu nazad na sto i reče: "Prvo vam moram reći da je naređenje o istraživanju reči woggle na Tahituju greška. Verovatno zato što određena juzitska odeljenja ne sarađuju onako kako bi trebalo. Razlog zbog koga je došlo do greške već se ispituje i biće preduzete pravilne mere da se slične stvari više ne dogode."
<BR>&nbsp;&nbsp;&nbsp;&nbsp;&nbsp;Juzit iza njega teško uzdahnu i Halu posta jasno da on nije jedini čovek u sobi sposoban da podlegne strahu.
<BR>&nbsp;&nbsp;&nbsp;&nbsp;&nbsp;"Jedan od velikodostojnika je primetio čitajući svoje izveštaje vašu molbu za odobravanje odlaska na Tahiti. Znajući kakve su bezbednosne mere preduzete oko tog ostrva on je počeo da istražuje i tako smo bili u stanju da vas zaustavimo. A ja sam, posle ispitivanja vaše biografije, zaključio da biste vi mogli biti pravi čovek za popunjavanje određenog mesta na našoj lađi."
<BR>&nbsp;&nbsp;&nbsp;&nbsp;&nbsp;Maknef je sada, ustavši od stola i zaobišavši ga, hodao napred i nazad, ruku na leđima i pognut napred. Hal je mogao da vidi kako mu je koža bledožuta, nalik na boju slonovske kljove koju je jednom imao priliku da vidi u muzeju izumrlih životinja. Kapuljača preko Urielitove glave samo je pojačavala bledilo.
<BR>&nbsp;&nbsp;&nbsp;&nbsp;&nbsp;"Od vas će se tražiti da se dobrovoljno prijavite jer ne želimo na brodu ljude koji nisu voljni da se posvete tome", nastavi Maknef. "Nadam se da ćete nam se pridružiti jer mi se ne svida pomisao da ću za sobom na Zemlji ostaviti civila koji zna za postojanje i odredište Gabrijela. Nije da sumnjam u vašu vernost, ali izraelski špijuni su veoma pametni i mogu vas prevariti tako da otkrijete ono što znate. Ili vas mogu oteti i primeniti droge koje će vas naterati da progovonte. Oni su zakleti sledbenici Zadnjeg, ovi Izraelci."
<BR>&nbsp;&nbsp;&nbsp;&nbsp;&nbsp;Hal se zapita zašto je upotreba droge od strane Izraelaca toliko grešna i kako to da je isti postupak primenjen od strane Hejdžek Unije tako ispravan, ali smesta zaboravi na to čim mu do ušiju stigoše sledeće Maknefove reči.
<BR>&nbsp;&nbsp;&nbsp;&nbsp;&nbsp;"Pre stotinu godina prva međuzvezdana letelica Unije krenula je prema Alfi Kentaura. Otprilike u isto vreme krenula je i jedna izraelska letelica. Obe su se vratile posle dvadeset godina sa izveštajima da nisu našle planetu pogodnu za život. Druga ekspedicija Hejdžeka vratila se deset godina posle toga, a druga izraelska letelica dvanaest godina posle nje. Nijedna nije našla zvezdu s planetama koje bi ljudska bića mogla da kolonizuju."
<BR>&nbsp;&nbsp;&nbsp;&nbsp;&nbsp;"Nisam to znao", promrmlja Džerou.
<BR>&nbsp;&nbsp;&nbsp;&nbsp;&nbsp;"Obe vlade su veoma dobro čuvale tajnu od svojih naroda, ali među sobom nisu ništa krile", nastavio je Maknef. "Izraelci, koliko mi znamo, više nisu poslali nijednu letelicu u svemir. Troškovi i vreme koje tako nešto zahteva astronomski su. I pored toga, mi poslasmo i treću letelicu gore, daleko manju i bržu od prve dve. O međuzvezdanim putovanjima vam mogu reći samo toliko da smo za zadnjih stotinu godina mnogo naučili o njima.
<BR>&nbsp;&nbsp;&nbsp;&nbsp;&nbsp;Ta, treća, letelica vratila se pre nekoliko godina i izvestila..."
<BR>&nbsp;&nbsp;&nbsp;&nbsp;&nbsp;"Da je pronašla planetu na kojoj ljudska bića mogu da žive i da je ona već nastanjena razumnim bićima!" uzviknu Hal u uzbudenju zaboravljajući da nije dobio dozvolu da govori.
<BR>&nbsp;&nbsp;&nbsp;&nbsp;&nbsp;Maknef prestade da šetka da bi se svojim bledoplavim očima zagledao u Hala.
<BR>&nbsp;&nbsp;&nbsp;&nbsp;&nbsp;"Kako vi to znate?" upita on oštro.
<BR>&nbsp;&nbsp;&nbsp;&nbsp;&nbsp;"Oprostite mi, Sandalfone", reče Hal. "Ali to je bilo neminovno! Nije li Čelni prorekao u svome Vremenu i svetskim kretanjima da će takva planeta biti otkrivena? Čini mi se da je to na strani 573!"
<BR>&nbsp;&nbsp;&nbsp;&nbsp;&nbsp;Maknef se nasmeši i reče: "Drago mi je što tako dobro pamtite vaše lekcije."
<BR>&nbsp;&nbsp;&nbsp;&nbsp;&nbsp;Kako i da ne? pomisli Hal. Sem toga nije se sećao jedino toga. I dalje nosim po leđima ožiljke od šibanja dobijenih od Pornsena, moga gepta, zato što nisam naučio svoje lekcije. Bio je on dobar zalog da ću zapamtiti svoje lekcije, taj Pornsen. Bio? I dalje je! Kada sam porastao i bio unapređen i on je i uvek se nalazio gde i ja. Bio je moj gept i u jaslicama. Bio je gept moje spavaonice kada sam krenuo u koledž i mislio da ću ga se otresti. Sada je gept u bloku u kome stanujem. On je onaj odgovorni za malu vrednost moje M.A.
<BR>&nbsp;&nbsp;&nbsp;&nbsp;&nbsp;Pokaja se gotovo odmah zbog tih misli. Ne, ne on, već ja i samo ja sam odgovoran za sve što mi se događa. Ukoliko mi je M.A. male vrednosti to je zato što tako hoću ja ili tamni deo moga bića. Ako umirem, umirem po svojoj volji. I tako, oprosti mi Sigmene zbog grešnih misli.
<BR>&nbsp;&nbsp;&nbsp;&nbsp;&nbsp;"Molim još jednom za oproštaj, Sandalfone", reče Hal. "Ali da li je ekspedicija pronašla ma kakve tragove boravka Čelnog na toj planeti? Možda, čak, mada je ovo odveć veliko i za želju, i samog Čelnog?"
<BR>&nbsp;&nbsp;&nbsp;&nbsp;&nbsp;"Ne", odgovori Maknef. "Mada to ne znači da takvi tragovi ne postoje. Ekspedicija je imala isključiva naređenja da brzo ispita uslove na planeti i vrati se na Zemlju. Ne mogu vam sada reći udaljenost u svetlosnim godinama ili koja je to zvezda, mada je i golim očima možete videti noću u ovoj hemisferi. Ako se prijavite, biće vam rečeno koja je zvezda posredi kad letelica napusti Zemlju. A ona će krenuti veoma brzo."
<BR>&nbsp;&nbsp;&nbsp;&nbsp;&nbsp;"Potreban vam je lingvista?" upita Hal.
<BR>&nbsp;&nbsp;&nbsp;&nbsp;&nbsp;"Brod je ogroman", odgovori Maknef. "Ali broj vojnika i specijalista koje vodimo ograničavaju naše potrebe za lingivstima na samo jednog čoveka. Razmišljali smo o nekolicini profesionalaca vaše struke zato što su lameci i time van svake sumnje. Na nesreću..."
<BR>&nbsp;&nbsp;&nbsp;&nbsp;&nbsp;Hal je čekao; Maknef nastavi da šetka mrgodno. "Na nesreću postoji samo jedan lingvistički lamek, a on je isuviše star da bi mogao da uzme učešća u ekspediciji. I tako..."
<BR>&nbsp;&nbsp;&nbsp;&nbsp;&nbsp;"Hiljadu puta se izvinjavam", upita Hal. "Upravo mi pade na pamet da sam oženjen."
<BR>&nbsp;&nbsp;&nbsp;&nbsp;&nbsp;"To nije nikakav problem", reče Maknef. "Na Gabrijelu neće biti žena. A ako je čovek oženjen, on će automatski dobiti razvod."
<BR>&nbsp;&nbsp;&nbsp;&nbsp;&nbsp;Hal zaustavi disanje i on ponovi: "Razvod?"
<BR>&nbsp;&nbsp;&nbsp;&nbsp;&nbsp;Maknef podiže ruke pravdalački i reče: "Užasnuti ste, zar ne? Ali, pažljivo čitajući Zapadni Talmud, mi Urieliti verujemo da je Čelni, znajući da će se i ovakve situacije stvoriti, sačinio i takve odredbe koje omogućuju razvod. Razume se, ove odredbe uvijene su, skrivene jezikom nerazumljivim svima. U svojoj velikoj i svetoj mudrosti on se tako pobrinuo da naši neprijatelji, Izraelci, ne shvate naše namere."
<BR>&nbsp;&nbsp;&nbsp;&nbsp;&nbsp;"Prijavljujem se dobrovoljno", reče Hal. "Recite mi još nešto o svemu, Sandalfone."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Šest meseci kasnije Hal Džerou je stajao u osmatračkoj kupoli Gabrijela posmatrajući zemlju loptu kako visi u prostoru iznad njega. Na ovoj hemisferi sada je vladala noć, ali su svetlosti bleštale iz megalopolisa Australije, Japana, Kine, jugoistočne Azije, Indije i Sibira. Hal je kao lingvista posmatrao te blistave krugove i ogrlice u ogledalu jezika kojima su se ljudi tamo služili. Australija, Filipinska ostrva i severna Kina bili su naseljeni stanovništvom, odnosno onim delom stanovništva Hejdžek Unije, koje je govorilo američki.
<BR>&nbsp;&nbsp;&nbsp;&nbsp;&nbsp;Južna Kina, cela jugoistočna Azija, južna Indija, i Šri Lanka, koje su sve bile države Malajške Federacije, govorile su bazarski.
<BR>&nbsp;&nbsp;&nbsp;&nbsp;&nbsp;U Sibiru se govorilo islandski.
<BR>&nbsp;&nbsp;&nbsp;&nbsp;&nbsp;Njegova svest hitro okrete zemljin globus i pred oči mu izađe Afrika u kojoj se južno od Saharskog mora govorio svahili. Svuda oko Mediteranskog mora, u Maloj Aziji, severnoj Indiji i Tibetu, hebrejski beše maternji jezik. U južnoj Evropi, između Izraelske Republike i severnjačkih naroda Evrope koji su govorili islandski, pružao se dugačak pojas zemlje zvan Krajina. To je bila ničija zemlja, predmet neprestanih rasprava između Hejdžek Unije i Izraelske Republike, već dvesta godina mogući izvor ratnog sukoba. Nijedna nacija nije želela da se odrekne svojih prava na tu zemlju, pa ipak, nijedna nije želela da napravi bilo kakav potez koji je mogao dovesti do drugog Apokaliptičnog rata. I tako, zbog svih ovih praktičnih razloga, to je sada bila jedna nezavisna nacija sa sopstvenom vladom koju doduše nisu priznavali van njenih granica. Njeno stanovništvo govorilo je svim preživelim svetskim jezicima uključujući i jedan novi zvan lingo, mešavinu čiji je rečnik izvučen iz ostalih šest sa gramatikom toliko jednostavnom da je mogla stati na pola lista hartije.
<BR>&nbsp;&nbsp;&nbsp;&nbsp;&nbsp;U svojoj svesti Hal vide i ostatak sveta: Island, Grenland, Karipska ostrva i istočnu polovinu Južne Amerike. Ovde su narodi govorili islandski jer je to ostrvo u naseljavanju preteklo havajske Amerikance zauzete naseljavanjem Severne Amerike i zapadne polovine Južne Amerike posle Apokaliptičnog rata.
<BR>&nbsp;&nbsp;&nbsp;&nbsp;&nbsp;Tu se još nalazila Severna Amerika gde je maternji jezik bio američki, izuzev dvadesetak francusko-kanadskih potomaka koji su živeli u hadsonbejskom rezervatu.
<BR>&nbsp;&nbsp;&nbsp;&nbsp;&nbsp;Hal je znao da će, kada se ta polovina Zemlje nađe u mraku, Sigmen Siti svojima svetlostima blesnuti u tami. I negde, u tom moru svetlosti, bio je njegov stan. Ali Meri će u njemu živeti još samo malo jer će je uskoro obavestiti da joj je muž poginuo u nesreći na putu za Tahiti. Ona će plakati kad bude sama, bio je siguran, jer ga je, na neki svoj frigidan način, volela, mada na javnim mestima neće smeti da pokazuje svoju tugu. Njeni prijatelji i profesionalci njene struke saučestvovaće u njenom bolu, ne zato što je izgubila voljenog muža, već zato što je bila žena čoveka sa grešnim mislima. Ukoliko je Hal Džerou poginuo pri padu letelice, to se desilo zato što je on to želeo. Stvar kao 'nesrećan slučaj' nije postojala. Na neki način i svi ostali putnici (za koje je takođe rečeno da su tom prilikom, upriličenom da se pokrije odsustvo posade Gabrijela, nestali) složili su se da završe svoj život. I, pošto sa time bili obeščašćeni, oni neće biti kremirani i njihov pepeo neće biti javno predat vetrovima. Ne, ribe neka se naslađuju njihovim telima, bilo je mišljenje Srkve.
<BR>&nbsp;&nbsp;&nbsp;&nbsp;&nbsp;On oseti sažaljenje za Meri; jedva je sprečavao suze da mu ne grunu na oči dok je stajao u gomili koja je ispunila osmatračku kupolu.
<BR>&nbsp;&nbsp;&nbsp;&nbsp;&nbsp;Ipak, reče sebi, ovako je bilo najbolje. On i Meri više neće morati da se glože; svršiće se njihovo zajedničko mučenje. Meri je bila slobodna i mogla je ponovo da se uda, ne znajući da joj je Srkva u tajnosti dala razvod i misleći da je smrt krivac za to. Možda će i psihološke prepreke, koje su je sprečavale da začne Halovo dete, nestati vremenom. Možda. Hal je sumnjao da će do ovako srećnog preokreta doći. Ispod površine, Meri je bila smrznuta baš kao i on. Bez obzira na to koga kandidata za mladoženju gept bude izabrao...
<BR>&nbsp;&nbsp;&nbsp;&nbsp;&nbsp;Gept Pornsen! Više neće morati da gleda to debelo lice i sluša taj unjkavi glas...
<BR>&nbsp;&nbsp;&nbsp;&nbsp;&nbsp;"Hal Džerou!" reče unjkavi glas.
<BR>&nbsp;&nbsp;&nbsp;&nbsp;&nbsp;I polako, osećajući da se ledi iako je goreo, Hal se okrete.
<BR>&nbsp;&nbsp;&nbsp;&nbsp;&nbsp;Tu se nalazio zdepasti čovek, mlitavog lica, mlako se sa svoje visine smešeći gore prema Halu.
<BR>&nbsp;&nbsp;&nbsp;&nbsp;&nbsp;"Voljeni moj štićeniče, moja večita napasti", reče zajedljivi glas. "Pojma nisam imao da ćeš i ti uzeti učešća u ovom slavnom putovanju. Ali mogao sam znati! Izgleda da nas ljubav spaja; Sigmen lično mora da je uredio da sve bude tako. Pozdravljam te toplo, štićeniče moj."
<BR>&nbsp;&nbsp;&nbsp;&nbsp;&nbsp;"Sigmenova milost vama, takođe, čuvaru moj", reče Hal, tresući se. "Kako je lepo ponovo videti vaše starateljsko biće. Mislio sam da nikada više nećemo porazgovarati jedan s drugim."
</TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
