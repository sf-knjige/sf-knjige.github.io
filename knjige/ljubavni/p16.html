<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>16.
<P>&nbsp;&nbsp;&nbsp;&nbsp;&nbsp;Alkoholičare u Hejdžek Uniji nisu lečili već su ih slali u Č. To znači da nikakva, psihijatrijska ili neka druga, terapija nije primenjivana. Hal, izvan sebe zbog ove činjenice, a u želji da pomogne Žanet da se oslobodi slabosti, obrati se za pomoć bićima koja su joj prenela bolest. Ali reče da je pomoć potrebna njemu samom.
<BR>&nbsp;&nbsp;&nbsp;&nbsp;&nbsp;Fobo mu reče: "Piće se troši svuda po Ozagenu ali nema težih slučajeva oboljenja. Ono nekoliko alkoholičara vraćeno je u normalno stanje uz medicinsku pomoć. Zašto mi ne dozvolite da taj postupak primenim i nad vama?"
<BR>&nbsp;&nbsp;&nbsp;&nbsp;&nbsp;"Žalim. Moja vlada to zabranjuje."
<BR>&nbsp;&nbsp;&nbsp;&nbsp;&nbsp;Poslužio se istim izgovorom koje je upotrebio kao objašnjenje za to što insektanera ne poziva u svoj stan.
<BR>&nbsp;&nbsp;&nbsp;&nbsp;&nbsp;"Imate vladu koja zabranjuje gotovo sve", reče Fobo.
<BR>&nbsp;&nbsp;&nbsp;&nbsp;&nbsp;"Zabranjeno vam je i piće, ali vas to nije sprečilo. Ovo nije prebacivanje zbog nedoslednosti, samo kažem. Šalu na stranu, mislim da imam stvar upravo za vas. Zove se Iziglo. Stavljamo ga u dnevnu dozu pića i postepeno povećavamo količinu Izigloa, a smanjujemo alkohol. Za dve-tri nedelje, pacijent u tečnosti pije 96% Izigloa. Ukus je gotovo isti; sumnja jedino svest pijanca. Nastavak terapije potpuno oslobađa pacijenta zavisnosti od alkohola. Ima samo jedna začkoljica."
<BR>&nbsp;&nbsp;&nbsp;&nbsp;&nbsp;Fobo malo zastade pa nastavi: "Pacijent ne može da se oslobodi Izigloa."
<BR>&nbsp;&nbsp;&nbsp;&nbsp;&nbsp;On zaurla i poče da se udara po bokovima i da trese glavom dok mu je dugački nos podrhtavao i smejao se sve dok mu suze ne udariše na oči.
<BR>&nbsp;&nbsp;&nbsp;&nbsp;&nbsp;Kad konačno savlada smeh i obrisa suzne oči maramicom, on reče: "Uistinu, delovanje Izigloa je tako da ono omogućava pacijentu da se oslobodi sila koje su ga nagonile na piće. Tada može biti izlečen i može se odvići toga zla. Pošto nemam drugih mogućnosti osim da vam lek tajno dostavljam, preostaje mi jedino da verujem da ste najozbiljnije naumili da se lečite."
<BR>&nbsp;&nbsp;&nbsp;&nbsp;&nbsp;Hal ponese bocu u svoj stan. Svakoga dana njen sadržaj je tiho i pažljivo dolivan Žanetinom bubasoku. Uzdao se u to da je dovoljno psihijatar da je izleči kada Iziglo počne da deluje.
<BR>&nbsp;&nbsp;&nbsp;&nbsp;&nbsp;Iako toga nije bio svestan i sam je 'lečen' u isto vreme. Njegove gotovo svakodnevne diskusije s Fobom produbljivale su mu sumnje vezane za veru i nauku Hejdžeka ili, kako su ih njihovi neprijatelji zvali, Hejdžekera. Fobo je čitao biografije Isaka Sigmena i Dela: Pre-Torah, Zapadni Talmud, Novo Sveto Pismo, Osnove Serijalizma, Vreme i Teologija, Duša i svetska kretanja. Sabrano, držeći čašu soka u ruci, insektaner je uz pomoć olovke proveravao ispravnost neznamologije. Hal je dokazivao; Fobo je pobijao. On je isticao da je celo učenje zasnovano na lažnim pretpostavkama; da je Neznamovo i Sigmenovo rasuđivanje poduprto sa isuviše analogija, metafora i lažnih tumačenja. Kad se taj podupirač ukloni celo učenje pada u vodu.
<BR>&nbsp;&nbsp;&nbsp;&nbsp;&nbsp;"Štaviše", govorio bi Fobo, "a nadam se da vam neće smetati i da ćete mi dozvoliti da ukažem na još jednu u nizu protivrečnosti koje su srž vaše teologije. Vi Sigmeniti verujete da je svaka osoba odgovorna za ono što joj se događa, da niko sem te jedinke ne sme biti okrivljen za to. Ako vi, Hal Džerou, padnete okliznuvši se na igračku koju je ostavilo neko nepažljivo dete - srećno, srećno detešce bez ikakvih odgovornosti! - i oderete pri tom lakat, po vašem shvatanju, vi ste sami nameravali da to učinite. Kad ste ozbiljno povređeni u nekom nesrećnom slučaju, to nije nesrećan slučaj; to ste se vi složili da oživotvorite mogućnost. Suprotno, zašto je nemoguće da se vaša svest ne 'složi' s tim i tako oživotvori drugačiju budućnost?
<BR>&nbsp;&nbsp;&nbsp;&nbsp;&nbsp;Ako učinite zločin, sami ste to želeli. Ako vas uhvate, to nikako nije zato što ste bili neoprezni ili zato što su Juziti veoma bistri ili zato što su se okolnosti zaverile protiv vas i odvele vas pravo u ruke - kako ono skraćeno zovete ruke zakona, juz? - u njihove ruke. Ne, to se događa samo zato što vi želite da budete uhvaćeni; vi, nekako, usmeravate okolnosti.
<BR>&nbsp;&nbsp;&nbsp;&nbsp;&nbsp;Ako umrete, to je zato što ste to želeli, a ne zato što je neko uperio revolver na vas i povukao obarač. Umrli ste zato što ste želeli da se sretnete sa zrnom; složili ste se s ubicom da vas može ubiti.
<BR>&nbsp;&nbsp;&nbsp;&nbsp;&nbsp;Naravno da ova filozofija, ova vera, sasvim odgovara Srkvi koja ima sva prava, zahvaljujući njoj, da vas progoni, da vas likvidira, da vam nametne nove globe ili vam ukine mnoge slobode i sve to a da na nju ne padne ni trunka krivice. Naravno, da sami ne želite da vas progone, likvidiraju, globe vas ili kinje, vi to ne bi dozvolili.
<BR>&nbsp;&nbsp;&nbsp;&nbsp;&nbsp;I, naravno, ukoliko pokušate da se ne složite sa Srkvom ili da joj nešto osporite, vi prizivate onu vrstu beznađa koju je Srkva zabranila. Vi, kao pojedinac, ne možete pobediti.
<BR>&nbsp;&nbsp;&nbsp;&nbsp;&nbsp;Pa ipak, pažljivo slušajte i čujte ovo: vi sami verujete da ste sposobni i slobodni da po svojoj volji odredite budućnost. Ali budućnost je već određena time što je Sigmen otputovao kroz vreme i organizovao je. Sigmenov brat, Džad Čejndžer, privremeno može dezorganizovati budućnost i prošlost, ali će Sigmen uvek biti u stanju da sve ispravi i vrati na željeni pravac.
<BR>&nbsp;&nbsp;&nbsp;&nbsp;&nbsp;Dozvolite mi da vas pitam kako vi možete odrediti budućnost koja je već određena i prorokovana od strane Sigmena? Jedna ili druga stvar mogu biti tačne, obe nikako."
<BR>&nbsp;&nbsp;&nbsp;&nbsp;&nbsp;"Pa", počinjao bi Hal, osećajući kako mu lice gori, težak teret mu pritiska grudi i kako mu ruke podrhtavaju, "i sam sam razmišljao o tom pitanju."
<BR>&nbsp;&nbsp;&nbsp;&nbsp;&nbsp;"Jeste li ga ikome postavili?"
<BR>&nbsp;&nbsp;&nbsp;&nbsp;&nbsp;"Ne", odgovarao bi Hal, osećajući da pada u klopku. "Razume se da nam je dozvoljeno da našim učiteljima postavljamo pitanja. Ali ovo pitanje se ne nalazi na listi."
<BR>&nbsp;&nbsp;&nbsp;&nbsp;&nbsp;"Hoćete da kažete da postoji lista pitanja koja smete da postavljate i da ovo nije medu njima?"
<BR>&nbsp;&nbsp;&nbsp;&nbsp;&nbsp;"A što da ne!" uzvikivao bi Hal ljutito. "I napravljena su da bi nam se olakšalo. Iz svog dugog iskustva Srkva najbolje zna koja pitanja studenti obično postavljaju pa ih je stavila na listu da bi manje inteligentnim studentima bilo lakše."
<BR>&nbsp;&nbsp;&nbsp;&nbsp;&nbsp;"Manje inteligentnim, tačno", rekao bi Fobo. "A pretpostavljam da se pitanja koja nisu na listi smatraju suviše opasnim, isuviše bliskim grešnom razmišljanju?"
<BR>&nbsp;&nbsp;&nbsp;&nbsp;&nbsp;Halu nije preostajalo ništa drugo do da jadno klimne glavom.
<BR>&nbsp;&nbsp;&nbsp;&nbsp;&nbsp;Fobo bi nastavljao sa svojim analiziranjem i njegove dalje reči obično bi bile gore, daleko gore od svega izrečenog do tada, jer bi usledio otvoren napad na svetu ličnost samoga Sigmena.
<BR>&nbsp;&nbsp;&nbsp;&nbsp;&nbsp;"Rekao bih da Sigmenove biografije i teološki spisi pažljivom čitaocu otkrivaju Sigmena koji je frigidni ženomrzac sa mesijanskim kompleksom i paranoidnim i šizofrenim znacima koji kroz njegovu ledenu ljusku s vremena na vreme izbijaju kroz njegova kazivanja nastala u delirijumu i pukom maštanju.
<BR>&nbsp;&nbsp;&nbsp;&nbsp;&nbsp;Drugi ljudi su bili u stanju da svoj pečat utisnu samo svom vremenu", nastavljao bi Fobo. "Ali je Sigmen bio u prednosti nad svim velikim vođama koji su živeli pre njega zahvaljujući serumu za podmlađivanje stvorenom na Zemlji. Njemu zahvaljujući on ne samo što je bio u stanju da uspostavi svoj sistem društvenog uređenja već i da ga učvrsti i izvidi mu slabosti. Nije umro sve dok se cement tog njegovog društvenog oblika nije stvrdnuo."
<BR>&nbsp;&nbsp;&nbsp;&nbsp;&nbsp;"Ali Čelni nije ni umro", bunio se Hal. "Nestao je u vremenu. I dalje je s nama putujući po svim vidovima postojanja, pojavljujući se tu i tamo, sad u prošlosti sad u budućnosti. Uvek, gde god je potrebno da se beznađe ispravi u stvarnost."
<BR>&nbsp;&nbsp;&nbsp;&nbsp;&nbsp;"Ah, da", smešio se Fobo. "To je bio razlog što ste se odlučili da odete do ruševina, zar ne? Da na freskama proverite ili potražite neki znak koji bi ukazivao na to su ljudi Ozagena bili posećeni od čoveka sa neke druge zvezde. Mislili ste da bi to mogao biti Čelni, zar ne?"
<BR>&nbsp;&nbsp;&nbsp;&nbsp;&nbsp;"I dalje tako mislim", govorio bi Hal. "Ali ono što sam otkrio, govori da, mada čovek podseća na Sigmena, ipak nema stvarnih dokaza da je on bio ovde. Čelni je mogao, ili možda ne, biti ovde i pre hiljadu godina."
<BR>&nbsp;&nbsp;&nbsp;&nbsp;&nbsp;"Nek bude i tako kako kažete, ipak vaše postavke smatram besmislenim. Vi tvrdite da su se obistinila njegova proročanstva. Ja smatram da su ona dvosmisleno izrečena i to je prvo. Drugo, ako su se ona i ostvarila to je samo zato što se vaša svemoćna savezna crkva - koju ste iz praktičnih razloga prekrstili u Srkva - dobro pomučila da tako bude.
<BR>&nbsp;&nbsp;&nbsp;&nbsp;&nbsp;Dalje, ovo vaše piramidalno društvo - ova administracija anđela čuvara - gde svakih dvadeset pet porodica ima svog gepta da nadzire svaki trenutak njihovog života pa i najintimnije i gde svaki porodični gept ima nad sobom blokovskog gepta, a ovaj, opet, iznad sebe nadzornog i tako dalje - to društvo je zasnovano na strahu, neznanju i zabranama."
<BR>&nbsp;&nbsp;&nbsp;&nbsp;&nbsp;Hal bi uzdrman, naljućen i zaprepašćen ustajao da ode. Fobo bi ga zaustavljao i tražio od njega da pobije ako može ono što je rečeno. Hala bi spopadala jarost. Neki put, kad bi ga bes prošao, pozivan je da sedne i da smireno nastavi diskusiju. Po neki put bi Fobo gubio glavu; urlali bi i dobacivali uvrede jedan drugome; dva puta su se i dobro dokačili pesnicama; Halu je razbijen nos, a Fobo je zaradio modro oko. Tada bi insektaner, plačući, spopadao Hala da mu oprosti pa bi zauzimali svoja mesta i puštali da im piće smiri razbuktale strasti.
<BR>&nbsp;&nbsp;&nbsp;&nbsp;&nbsp;Hal je znao da ne bi trebao da sluša Foba, da sebi ne bi smeo da dozvoli da se nađe u situaciji u kojoj bi bio prinuđen da sluša toliko grešnih stvari. Ali nije mogao da se drži ni po strani. I, iako je mrzeo Foba zbog onoga što je govorio, osećao je čudno zadovoljstvo i bio očaran tim prijateljstvom. Prosto, nije mogao bez tog bića čiji ga je jezik bičevao gore no što je to Pornsenov bič ikada mogao.
<BR>&nbsp;&nbsp;&nbsp;&nbsp;&nbsp;Pričao bi i Žaneti o ovim razgovorima. Ona ga je terala da joj sve detalje razgovara ponavlja sve dok se potpuno ne bi oslobodio nervoze i tuge i mržnje i sumnje. Posle toga bi uvek vodili ljubav i to onako kako je on nikada nije mogao zamisliti. Po prvi put je shvatio da čovek i žena mogu postati jedno telo. On i njegova žena vrteli su se u krugu jedno oko drugog, ali Žanet je znala geometrijske zakone koji su ga uvlačili u nju i hemijske postupke koji su im sjedinjavali ćelije.
<BR>&nbsp;&nbsp;&nbsp;&nbsp;&nbsp;I uvek se sve to događalo uz dve stvari: svetlo i piće. No, nisu mu smetali. I ne znajući, ona je sad već pila gotovo čist Iziglo. A on se navikao na svetlo iznad njihovog kreveta. Bio je to jedan od njenih ćefova. Nije se ona plašila mraka jer je tražila da svetlo bude upaljeno samo dok su vodili ljubav. To mu nije išlo u glavu. Možda je želela da njegovu sliku zauvek ureže u svoje sećanje kako bi je imala ukoliko ga ikada izgubi. Ako je tako, nek joj onda bude po volji.
<BR>&nbsp;&nbsp;&nbsp;&nbsp;&nbsp;U svetlosti lampe, on je proučavao njeno telo s radoznalošću koja je bila delom seksualne, a delom čisto antropološke prirode. Bio je oduševljen i zbunjen mnogim sitnim detaljima koji su je razlikovali od zemaljskih žena. Mala kožna izraslina na vrhu njenih usta mora da je nekada bila neki organ koji je evolucija izbacila iz upotrebe. Imala je dvadesetosam zuba; nedostajali su umnjaci. To je mogla, ali i nije morala biti karakteristika naroda kome je pripadala njena majka.
<BR>&nbsp;&nbsp;&nbsp;&nbsp;&nbsp;Pretpostavljao je da ima par dodatnih grudnih mišića ili, ako ne, normalni mora da su joj bili jako razvijeni jer su njene kupaste grudi čvrsto stajale i nimalo nisu bile opuštene. Bile su velike, čvrste i lako izvijene naviše; ideal ženske lepote tako često portretisan vekovima od strane muškaraca slikara i vajara i tako retko u prirodi viđen zahvaljujući njenom cicijaštvu.
<BR>&nbsp;&nbsp;&nbsp;&nbsp;&nbsp;I nije samo pogled na nju donosio zadovoljstvo; zadovoljstvo je bilo i biti s njom. Najmanje jednom nedeljno ona bi ga iznenadila nekom novom svojom haljinom ili rubljem. Volela je da se udešava; od stvari koje joj je davao ona je šila bluze, suknje pa čak i donje rublje. Zajedno s promenom odeće išla je i promena frizure. Uvek je izgledala drugačije i uvek lepo, što navede Hala na zaključak da je ljubav uživanje, ako ne uvek, ono bar onoliko koliko traje.
<BR>&nbsp;&nbsp;&nbsp;&nbsp;&nbsp;Njene sposobnosti podražavanja zadivljavale su ga više od svega. Sa francuskog je prešla na američki gotovo preko noći. Za nepunu nedelju dana govorila ga je brže i izražajnije od njega samog. Pošto je i sidonski govorila veoma tečno, on zaključi da će najlakše potpuno savladati taj jezik ako joj dozvoli da mu čita insektanerske knjige. On bi legao na divan dok je ona sedala na stolicu. Njeni akcenti i izgovor bili su prava vežba za njegovo uvo. Štedela mu je vreme koje bi izgubio gledajući u rečnik jer mu je ona prevodila sve nepoznate reči.
<BR>&nbsp;&nbsp;&nbsp;&nbsp;&nbsp;Žanet je volela da mu čita, ali joj se nisu sviđale suvoparne tehničke knjige koje su njemu bile potrebne. Štaviše, iako je izvanredno upotrebljavala sidonski, ona pojma nije imala o velikom broju čisto naučnih termina. I Hal, videći je kako muca i zastajkuje, nije mogao da odoli i rekao bi joj da ne mora dalje da čita. I tako nikada nije završio, na primer, Vijenasovo monumentalno delo Uspon i pad čoveka na Ozagenu.
<BR>&nbsp;&nbsp;&nbsp;&nbsp;&nbsp;Te večeri Žanet je, kao i obično, hrabro počela. Njen prigušeni, grleni glas se trudio da pokaže interesovanje za ono što je čitala. Ona pročita prvu glavu koja je govorila o postanku planete i nastajanja života na njoj. Prilikom čitanja sledeće glave ona otvoreno zevnu i pogleda Hala koji zatvori oči, praveći se da ne primećuje. I tako ona nastavi da čita o razvitku insektanera od pre-artropoda koji su odlučili da postanu hordate. Posle toga, u trećoj glavi, Vijenas je napravio još nekoliko grubih šala o upornosti insektanera i time završio, a nastavio s razvitkom sisara na drugom velikom kontinentu Ozagena koji se završio čovekom.
<BR>&nbsp;&nbsp;&nbsp;&nbsp;&nbsp;Ona je čitala: "Ali ljudi su kao i mi imali svoje parazite od kojih je jedan bio takozvana kafanska buba. Ona je, umesto da liči na insekta, izgledala kao čovek. Kao i svi ostali paraziti, ni ona nije mogla da zavara inteligentne osobe, ali njena obdarenost alkoholom učinila ju je prihvatljivom za ljude. Ona se, takođe, uz svog domaćina prilepila još u prastara vremena, postala sastavni deo njegove civilizacije, i bila, na kraju, jedan od glavnih uzroka čovekovog pada.
<BR>&nbsp;&nbsp;&nbsp;&nbsp;&nbsp;Čovekovo nestajanje s lica Ozagena i pored toga nije uslovljeno jedino postojanjem kafanske bube. To stvorenje je moglo biti stavljeno pod kontrolu. Kao i većina stvari, ono se moglo prevariti ili su se njegove navike mogle izmeniti.
<BR>&nbsp;&nbsp;&nbsp;&nbsp;&nbsp;To je ono što je čovek učinio s kafanskom bubom.
<BR>&nbsp;&nbsp;&nbsp;&nbsp;&nbsp;Mora se reći da je za to morao da nađe i saveznika. Našao ga je u jednom drugom parazitu ponešto druge vrste; jednog koji je, u neku ruku bio naš rođak.
<BR>&nbsp;&nbsp;&nbsp;&nbsp;&nbsp;Od nas ga je razlikovala samo jedna stvar, stvar kojom se razlikovao i od čoveka i od ma koje druge životinje na planeti osim nekih nerazvijenih vrsta. Ona je u tome što, od fosila kao prvih dokaza njegovog postojanja, on..."
<BR>&nbsp;&nbsp;&nbsp;&nbsp;&nbsp;Žanet spusti knjigu. "Ne znam sledeću reč. Hale, moram li da čitam ovo? Tako je dosadno."
<BR>&nbsp;&nbsp;&nbsp;&nbsp;&nbsp;"Ne. Pusti to. Čitaj mi malo neki od onih stripova koje obožavate valjda jedino ti i posada Gabrijela."
<BR>&nbsp;&nbsp;&nbsp;&nbsp;&nbsp;Ona se nasmeši, divan prizor, i poče da čita broj 1037, knjigu 56-tu, Avanture Lejfa Magnusa, voljenog učenika Čelnog, a naslov te epizode bio je Užas sa Arkturusa.
<BR>&nbsp;&nbsp;&nbsp;&nbsp;&nbsp;Slušao je neko vreme kako se muči da prevede sa američkog sve dok mu ne dosadiše banalnosti stripa, a onda je povuče dole na ležaj, k sebi.
<BR>&nbsp;&nbsp;&nbsp;&nbsp;&nbsp;I, kao i uvek, svetlo osta upaljeno.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Međutim, među njima je dolazilo i do nesporazuma. Žanet nije bila ni lutkica ni rob i, kada joj se ne bi svidelo nešto što bi Hal rekao ili učinio, nikada nije oklevala da kaže sve što misli. I, ako bi on odgovorio sarkastično ili reagovao divlje, našao bi se odmah obasut kišom reči.
<BR>&nbsp;&nbsp;&nbsp;&nbsp;&nbsp;Nedugo iza Žanetinog dolaska u njegov puka, on se jednog dana, koji je ceo proveo na radu na Gabrijelu, vrati kući sa dobro izraslom bradom na licu.
<BR>&nbsp;&nbsp;&nbsp;&nbsp;&nbsp;Žanet, pošto ga poljubi, iskrivi lice i reče: "To boli. Kao turpija je. Doneću tvoju pastu i sama te obrijati."
<BR>&nbsp;&nbsp;&nbsp;&nbsp;&nbsp;"Ne, ne čini to", reče on.
<BR>&nbsp;&nbsp;&nbsp;&nbsp;&nbsp;"Zašto ne?" upita ona odlazeći prema nepomenljivoj. "Volim da te odmenjujem u nečemu. A posebno volim kada izgledaš lepo."
<BR>&nbsp;&nbsp;&nbsp;&nbsp;&nbsp;Vrati se malo kasnije s činijom depilatora u ruci. "Sad sedi i ja ću obaviti ceo posao. Imaš prilike da misliš o tome koliko te volim dok budem uklanjala ovu bodljikavu žicu s tvog lica."
<BR>&nbsp;&nbsp;&nbsp;&nbsp;&nbsp;"Ne razumeš, Žanet. Ne mogu da se brijem. Sada sam lamek, a lameci se ne briju već stalno nose brade."
<BR>&nbsp;&nbsp;&nbsp;&nbsp;&nbsp;Ona zastade u pola pokreta i upita: "I ti moraš? Hoćeš da kažeš da bi, kada bi postojao takav zakon, ti bio i kriminalac?"
<BR>&nbsp;&nbsp;&nbsp;&nbsp;&nbsp;"Ne, ne baš tako", odgovori on. "Ni sam Čelni nikada o tome nije reči rekao. Ne postoji ni neki zakon koji bi naređivao nošenje brada. To je samo običaj. To je, takođe znak počasti, jer jedino čovek koji na grudima ima znak lameka ima pravo da pušta bradu."
<BR>&nbsp;&nbsp;&nbsp;&nbsp;&nbsp;"Šta bi se dogodilo kada bi neki ne-lamek pustio bradu?"
<BR>&nbsp;&nbsp;&nbsp;&nbsp;&nbsp;"Ne znam", odgovori on dok mu se ozlojeđenost već primećivala u glasu. "To se nikada nije dogodilo. Nijedan čovek i ne misli o njoj ukoliko nije kvalifikovan. To je samo jedna od onih stvari koje su zagarantovane. Samo bi neki stranac pomislio na tako nešto."
<BR>&nbsp;&nbsp;&nbsp;&nbsp;&nbsp;"Ali brada je tako ružna. Sem toga i grebe mi lice. Pre bih i strnjiku ljubila."
<BR>&nbsp;&nbsp;&nbsp;&nbsp;&nbsp;"Onda", reče on ljutito, "ćeš morati ili da naučiš kako se ljubi strnjika ili da se odrekneš poljubaca, jer ja moram da nosim bradu!"
<BR>&nbsp;&nbsp;&nbsp;&nbsp;&nbsp;"A čuj ti sada mene", reče ona, primičući mu se. "Ti to ne moraš! Kakva korist od toga što si lamek kad ćeš imati manje slobode no ranije i kad moraš da činiš ono što se od tebe očekuje? Zašto jednostavno ne prenebregneš taj običaj?"
<BR>&nbsp;&nbsp;&nbsp;&nbsp;&nbsp;Hal poče da oseća istovremeno i bes i paniku. Paniku zbog toga što se ona mogla naljutiti i ostaviti ga i zato što je osećao da bi ga, ukoliko joj popusti, ostali lameci sumnjičavo posmatrali na Gabrijelu.
<BR>&nbsp;&nbsp;&nbsp;&nbsp;&nbsp;Kao rezultat toga, on joj reče da je budala. Ona uzvrati na isti način. Posvađaše se; prođe gotovo polovina noći pre no što ona učini prvi korak ka izmirenju. Posle toga, zora svanu, a oni su i dalje dokazivali jedno drugom koliko se vole.
<BR>&nbsp;&nbsp;&nbsp;&nbsp;&nbsp;Ujutru se on obrija. Na Gabrijelu se tri dana ne dogodi ništa, niko ne napravi nikakvu primedbu i on zaboravi na krivicu pod sumnjičavim pogledima koje je osećao ili je mislio da ih oseća. Konačno, poče da misli da ili to niko ne primećuje ili da su svi toliko zauzeti svojim dužnostima da nemaju vremena da se bakću takvim sitnicama. On čak poče da se pita ne postoje li još neke stvari koje bi kao lamek mogao da izbegne.
<BR>&nbsp;&nbsp;&nbsp;&nbsp;&nbsp;Tada ga, ujutro četvrtog dana, pozvaše u kancelariju Maknefa.
<BR>&nbsp;&nbsp;&nbsp;&nbsp;&nbsp;Sandalfona nađe kako sedi za svojim stolom. Pre no što je odgovorio na Halov pozdrav, Sandalfon je svojim bledoplavim očima neko vreme zurio u Hala.
<BR>&nbsp;&nbsp;&nbsp;&nbsp;&nbsp;"Možda ste, Džerou", reče on, "isuviše zauzeti svojim istraživanjima među insektanerima, da bi mogli da obratite pažnju i na neke druge stvari. Tačno je da ovde živimo u nenormalnim okolnostima i da smo svi usredsređeni na dan započinjanja našeg projekta."
<BR>&nbsp;&nbsp;&nbsp;&nbsp;&nbsp;On se diže i poče da šetka gore dole ispred Hala.
<BR>&nbsp;&nbsp;&nbsp;&nbsp;&nbsp;"Vi svakako znate da, kao lamek, pored privilegija imate i odgovornosti?"
<BR>&nbsp;&nbsp;&nbsp;&nbsp;&nbsp;"Shib, abba."
<BR>&nbsp;&nbsp;&nbsp;&nbsp;&nbsp;Maknef se onda naglo okrenu i prema Halu ispruži svoj koščati prst.
<BR>&nbsp;&nbsp;&nbsp;&nbsp;&nbsp;"Onda zašto ne puštate bradu?" viknu i besno ga pogleda.
<BR>&nbsp;&nbsp;&nbsp;&nbsp;&nbsp;Hal oseti kako se ledi isto onako kako se ledio kao dete pred svojim geptom, Pornsenom, koji je isto ovako upirao prst na njega. Oseti, takođe, istu, dobro znanu, zbrkanost u glavi.
<BR>&nbsp;&nbsp;&nbsp;&nbsp;&nbsp;"Zašto... ja... ja..."
<BR>&nbsp;&nbsp;&nbsp;&nbsp;&nbsp;"Mi se ne smemo truditi samo da postanemo lameci, moramo nastaviti da budemo vredni toga. Čistota i samo čistota pomoći će nam da u tome uspemo, beskrajni napori da uvek budemo čisti."
<BR>&nbsp;&nbsp;&nbsp;&nbsp;&nbsp;"Izvinite, abba", reče Hal drhtavog glasa, "ali ja upravo činim beskrajne napore da uvek budem čist."
<BR>&nbsp;&nbsp;&nbsp;&nbsp;&nbsp;Usudi se čak i da pogleda Sandalfona u oči dok je to izgovarao mada mu ne beše jasno odakle mu hrabrost za tako nešto. Da laže tako bezobrazno, on koji je živeo u grehu, da laže i to u oči velikom i čistom Sandalfonu!
<BR>&nbsp;&nbsp;&nbsp;&nbsp;&nbsp;"Pored toga", nastavi Hal, "nije mi padalo na pamet da je brijanje u nekakvoj vezi s mojom čistotom. U Zapadnom Talmudu niti u ma kom od dela Čelnog nema ničega što bi govorilo o grešnosti ili bezgrešnosti brade."
<BR>&nbsp;&nbsp;&nbsp;&nbsp;&nbsp;"Zar me vi učite o tome šta se nalazi u svetim knjigama?" povika Maknef.
<BR>&nbsp;&nbsp;&nbsp;&nbsp;&nbsp;"Razume se da ne. Ali ono što rekoh istina je, zar ne?"
<BR>&nbsp;&nbsp;&nbsp;&nbsp;&nbsp;Maknef nastavi svoje šetkanje, i reče: "Mi moramo biti čisti, moramo. Čak i najmanji znak beznađa, najmanje skretanje od stvarnosti nas može zaprljati. Da, Sigmen nikada nije ništa rekao o ovome. Ali davno je saznanje da samo najčistiji mogu podražavati Čelnog time što će nositi bradu."
<BR>&nbsp;&nbsp;&nbsp;&nbsp;&nbsp;"Slažem se s vama iz sveg srca", reče Hal. On poče da nalazi hrabrost u sebi, čvrstinu. Iznenada mu sinu da je tako uzdrman bio samo zato što je na Maknefa reagovao isto kao nekada na Pornsena. Ali Pornsen je bio mrtav, poražen i njegov pepeo rasut u vetar. A Hal je bio taj koji ga je vetru predao.
<BR>&nbsp;&nbsp;&nbsp;&nbsp;&nbsp;"U normalnim okolnostima ja bih pustio bradu", reče Hal. "Ali ja sada živim među insektanerima zbog špijunaže i zbog dovršavanja svojih istraživanja. A otkrio sam da se oni gnušaju brade; kao što znate, oni je nemaju. Oni ne shvataju zašto mi svoje puštamo da rastu kada imamo sredstva da je uklonimo. U prisustvu bradate osobe osećaju nelagodnost i odvratnost. Ne bih bio u stanju da računam na njihovo poverenje kada bih imao bradu.
<BR>&nbsp;&nbsp;&nbsp;&nbsp;&nbsp;U svakom slučaju nameravam da pustim bradu čim započnemo s projektom."
<BR>&nbsp;&nbsp;&nbsp;&nbsp;&nbsp;"Hmmm", reče Maknef češljajući prstima svoju bradu. "Možda ste tu u pravu. Na kraju krajeva, ovo i jesu neuobičajene okolnosti. Ali zašto mi ništa niste rekli?"
<BR>&nbsp;&nbsp;&nbsp;&nbsp;&nbsp;"Toliko ste zauzeti od jutra do uveče da nisam želeo da vam smetam", reče Hal. Pitao se neće li se možda Maknef potruditi da proveri njegove izjave jer mu insektaneri nikad do sada ni reč nisu rekli o bradama. Za ovaj izgovor imao je da zahvali jedino davno pročitanom opisu reakcije američkih Indijanaca na brade belih došljaka.
<BR>&nbsp;&nbsp;&nbsp;&nbsp;&nbsp;Maknef, posle još nekoliko reči o potrebi očuvanja čistote, otpusti Hala.
<BR>&nbsp;&nbsp;&nbsp;&nbsp;&nbsp;A Hal, podrhtavajući od reakcije na održano mu predavanje, ode kući. Tu popi nekoliko pića da se smiri, a onda još nekoliko da bi sebi olakšao večeru s Žanet. Otkrio je naime da ukoliko popije ne oseća toliku odvratnost pri pogledu na hranu koja ulazi na njena nepokrivena usta.
<BR>&nbsp;&nbsp;&nbsp;&nbsp;&nbsp;S jedne strane ovaj lek nije baš doprinosio njegovom lingvističkom radu; počeo je kasniti sa izveštajima, ali su se zato, s druge strane, on i Žanet uvek dobro provodili.
</TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
