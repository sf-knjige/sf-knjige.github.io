<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8.
<P>&nbsp;&nbsp;&nbsp;&nbsp;&nbsp;Pa naravno! Sad je znao zašto su mu njene reči zvučale poznato i zašto ga je ritam njenog govora tako snažno podsećao na ne tako skorašnje iskustvo. Nešto u tome probudilo je sećanja na njegovo istraživanje u malenoj zajednici poslednjih ljudi koji su govorili francuski u hadsonbejskom rezervatu.
<BR>&nbsp;&nbsp;&nbsp;&nbsp;&nbsp;Bo soa. Bo soa je bilo bon soir.
<BR>&nbsp;&nbsp;&nbsp;&nbsp;&nbsp;Iako je njen govor bio, lingvistički govoreći, veoma iskvaren, ipak se lako uočavalo njegovo poreklo. Bo soa. A one druge reči koje je čuo kroz prozor. Vufvejfu. To bi moglo biti levez-vous. 'Ustanite' na francuskom.
<BR>&nbsp;&nbsp;&nbsp;&nbsp;&nbsp;Suu Džerou. Može li to biti, mora biti, monsieur Džerou? Početno m je otpalo, francusko eu se razvilo u nešto slično američkom u zvuku? Mora da je tako. A bilo je i drugih promena u ovom degenerisanom francuskom jeziku. Razvitak grlenog izgovora sa hukom. Napuštanje nosnih glasova. Premeštanje samoglasnika. Stavljanje k ispred samoglasnika uz pomoć glotalne tačke. Promena d u t; I u w; promena f u zvuk negde izmedu v i f. Šta još? Mora da je postojalo i preobražavanje značenja nekih reči i zamena starih za nove.
<BR>&nbsp;&nbsp;&nbsp;&nbsp;&nbsp;Ipak i pored sve svoje neobičnosti, bio je to galski jezik.
<BR>&nbsp;&nbsp;&nbsp;&nbsp;&nbsp;I mislio je kako je bio neodgovarajući ovaj pozdrav! Susret dva ljudska bića na četrdeset svetlosnih godina od Zemlje, čovek koji nije video ženu čitavih godinu dana i žena koja se, očigledno u strahu, skrivala, možda poslednja žena na planeti. A on je jedino bio u stanju da kaže: dobro veče.
<BR>&nbsp;&nbsp;&nbsp;&nbsp;&nbsp;On pride bliže. I istog časa ga zahvati plamen zaprepašćenja. Gotovo se okrete i pobeže. Belina njene kože bila je presečena samo na dva mesta uskim, crnim trakama tkanine, preko grudi i kukova. Bio je to prizor kakav nije video celog svog života izuzev na zabranjenim fotografijama.
<BR>&nbsp;&nbsp;&nbsp;&nbsp;&nbsp;Zaprepašćenje nestade gotovo u istom času kad primeti ruž na njenim usnama. On se zagrcnu i oseti kako ga hvata strah. Usne su joj bile crvene baš kao u monstruozno zle žene Zadnjeg.
<BR>&nbsp;&nbsp;&nbsp;&nbsp;&nbsp;On prisili sebe da prestane s drhtanjem. Ova žena nije mogla biti Ana Čejndžer, iz daleke prošlosti stigla na ovu planetu samo da bi ga zavela, da bi ga okrenula protiv prave vere. Da je Ana Čejndžer sigurno se ne bi služila ovim napuštenim i iskvarenim francuskim jezikom. Niti bi se prikazala tako beznačajnoj ličnosti kao što je Hal. Da je stigla ovamo pre bi izabrala urielitskog vodu, Maknefa.
<BR>&nbsp;&nbsp;&nbsp;&nbsp;&nbsp;Njegova svest se pozabavi problemom ruža na kratko, a onda taj problem osmotri s druge strane. Kozmetika je nestala s pojavom Čelnog. Nijedna žena se ne bi usudila... pa i nije bilo baš tako... pravilo je važilo samo za Hejdžek Uniju, da upotrebi kozmetička sredstva. Izraelske, malajske i bantu žene slobodno su upotrebljavale ruž. No, svako je znao kojoj vrsti žena one pripadaju.
<BR>&nbsp;&nbsp;&nbsp;&nbsp;&nbsp;Korak bliže ga dovede do otkrića da crvenilo na njenim usnama nije bilo veštačko već prirodno. Oseti bezgranično olakšanje. Ona nije mogla biti žena Zadnjeg. Čak ni zemaljskog porekla. Ona je morala biti ozagenski humanoid. Freske na zidovima ruševina prikazivale su žene crvenih usana, a Fobo mu je rekao da su se one rađale sa usnama takvog pigmenta.
<BR>&nbsp;&nbsp;&nbsp;&nbsp;&nbsp;Odgovor na jedno pitanje u sebi je sadržao sledeće pitanje. Zašto je govorila jezikom koji je pripadao Zemlji iako je on, u stvari, bio samo bleda slika prvog. Ta vrsta govora, bio je siguran, nije postojala na Zemlji.
<BR>&nbsp;&nbsp;&nbsp;&nbsp;&nbsp;Već sledećeg trenutka on zaboravi na sva pitanja. Pripila se uz njega i on ju je obgrlio rukama, trapavo pokušavajući da je umiri. Plakala je izgovarajući reči tako brzo jednu za drugom da je, iako je znao da potiču od francuskih, jedva uspevao da tu i tamo odgonetne po neku.
<BR>&nbsp;&nbsp;&nbsp;&nbsp;&nbsp;On je zamoli da uspori i da polako ponovi ono što je rekla. Ona zastade, nakrivi glavu malo u stranu i onda zagladi kosu unazad. Kasnije će otkriti da je ovaj pokret karakterističan za nju u trenucima kad razmišlja.
<BR>&nbsp;&nbsp;&nbsp;&nbsp;&nbsp;Ona poče da ponavlja veoma polako. Ali, nastavljajući, ponovo poče da ubrzava dok su joj se pune, crvene usne pomerale kao dva bića sasvim nezavisna od nje, ispunjena vlastitim životom i namerama.
<BR>&nbsp;&nbsp;&nbsp;&nbsp;&nbsp;Opčinjen, Hal je zurio u njih.
<BR>&nbsp;&nbsp;&nbsp;&nbsp;&nbsp;Ona svoju priču ispriča nepovezano uz mnogo ponavljanja i vraćanja unazad. Mnoge od izgovorenih reči mu nisu bile poznate pa je morao da shvata po smislu. Ali shvatio je da joj je ime Žanet Rastinjak. Da je stigla sa platoa tropskih planina ovog kontinenta. Da su ona i njene tri sestre, koliko joj je poznato, tri jedina preživela predstavnika njihove vrste. Da je bila zarobljena od strane jedne istraživačke ekspedicije insektanera i dovedena u Sido. Da je nedavno pobegla i da se krije među ruševinama i u šumi oko njih. Da je preplašena na smrt od užasnih stvari koje se noću kreću šumom. Da je živela od divljeg voća i kupina i hrane ukradene sa insektanerskih farmi. Da je videla Hala kada su njegova kola udarila antilopu, a to je značilo da je ipak video njene oči iako je mislio da su antilopine.
<BR>&nbsp;&nbsp;&nbsp;&nbsp;&nbsp;"Kako vam je poznato moje ime?" upita je.
<BR>&nbsp;&nbsp;&nbsp;&nbsp;&nbsp;"Sledila sam vas i slušala vaše razgovore. Nisam vas mogla razumeti. Ali, posle izvesnog vremena, ja čuh kako se odazivate na ime Hal Džerou. Razume se, vaše ime mi nije ništa značilo. Ono što me je zaprepastilo bila je vaša sličnost, i sličnost onog drugog čoveka, mome ocu, pa prema tome morate biti ljudska bića. No, pošto niste govorili njegovim jezikom, shvatila sam da ne dolazite s njegove planete.
<BR>&nbsp;&nbsp;&nbsp;&nbsp;&nbsp;Tada, pomislih, pa razume se! Otac mi je jednom pričao da je njegov narod stigao na Vubofi sa druge planete. I tako, bila je to dalje stvar prostog razmišljanja. Vi mora da ste stigli odande, iz postojbine ljudskih bića."
<BR>&nbsp;&nbsp;&nbsp;&nbsp;&nbsp;"Ništa mi nije jasno", reče Hal. "Preci vašeg oca su stigli na ovu planetu, Ozagen? Ali... ali to nikome nije poznato! Fobo mi reče..."
<BR>&nbsp;&nbsp;&nbsp;&nbsp;&nbsp;"Ne, ne, vi ne razumete! Moj otac Žan Žak Rastinjak rođen je na drugoj planeti. Na ovu je došao odatle. A njegovi preci su na planetu na kojoj je rođen i koja se okreće oko jedne daleke zvezde stigli sa jedne još udaljenije planete koja se takođe okreće oko jedne zvezde."
<BR>&nbsp;&nbsp;&nbsp;&nbsp;&nbsp;"Oh, pa onda mora da su to bili neki kolonisti sa Zemlje mada o tome nema nikakvih podataka. Ili, meni bar tako nešto nije poznato. Ali, ukoliko je to istina, prvo: oni mora da su bili Francuzi, a to, drugo: to znači da su Zemlju napustili pre najmanje dvesta godina i stigli do tog drugog sistema. Sem toga oni sigurno nisu kanadski Francuzi jer ih je svega nekoliko preživelo Apokaliptični rat. Mora da su bili evropski Francuzi. Ali poslednji čovek koji je govorio francuski u Evropi umro je pre gotovo dva i po veka. I tako..."
<BR>&nbsp;&nbsp;&nbsp;&nbsp;&nbsp;"Zbunjujuće, nespfa? Sve što znam je ono što mi je otac ispričao. On je govorio da su on i još neki sa Vubofija Ozagen otkrili prilikom jedne ekspedicije. Spustili su se na ovaj kontinent, njegovi drugovi su bili pobijeni, a on je pronašao moju majku..."
<BR>&nbsp;&nbsp;&nbsp;&nbsp;&nbsp;"Majku? Sve gore i gore", zastenja Hal.
<BR>&nbsp;&nbsp;&nbsp;&nbsp;&nbsp;"Ona je bila domorotkinja. Njen narod je oduvek bio ovde. Oni su podigli ovaj grad. Oni..."
<BR>&nbsp;&nbsp;&nbsp;&nbsp;&nbsp;"A vaš otac je bio Zemljanin? A vi ste rođeni iz njegove veze sa jednom ozagenskom humanoidkom? Nemoguće! Hromozomi vašeg oca i majke ni u kom slučaju se ne bi mogli spojiti!"
<BR>&nbsp;&nbsp;&nbsp;&nbsp;&nbsp;"Ne interesuju me ti hromozomi!" reče Žanet drhtavim glasom. "Vi me vidite ispred sebe, vidite li me? Ja postojim, postojim li? Moj otac je spavao s mojom majkom i tu sam. Porecite me ako možete."
<BR>&nbsp;&nbsp;&nbsp;&nbsp;&nbsp;"Ja nisam mislio... mislim... sve je govorilo protiv toga", reče Hal.
<BR>&nbsp;&nbsp;&nbsp;&nbsp;&nbsp;On zastade i zagleda se u nju ne znajući šta da kaže.
<BR>&nbsp;&nbsp;&nbsp;&nbsp;&nbsp;Iznenada ona poče da plače. Stisak njenih ruku oko njega, pripijajući se uz njega i ona je njega obgrlila, pojača se, a njeni prsti mu se utisnuše u ramena. Bili su mekani, glatki, a njene grudi prionuše uz njegova rebra.
<BR>&nbsp;&nbsp;&nbsp;&nbsp;&nbsp;"Spasite me", reče ona klonulo. "Ovo više ne mogu da podnesem. Morate me povesti sa sobom. Morate me spasti."
<BR>&nbsp;&nbsp;&nbsp;&nbsp;&nbsp;Džerou hitro razmisli. Morao je da se vrati u sobu u ruševinama pre no što se Pornsen probudi. A sutra je neće moći videti jer će gig sa broda pokupiti dva Hejdžeka rano. Ma šta odlučio da uradi morao joj je to objasniti u sledećih nekoliko trenutaka.
<BR>&nbsp;&nbsp;&nbsp;&nbsp;&nbsp;Iznenada je imao plan; rodio se iz jedne druge ideje, jedne koju je dugo nosio unaokolo zakopanu duboko u podsvesti. Njeno seme se nalazilo u njemu daleko pre no što je letelica napustila Zemlju. Ali nije imao hrabrosti da je sprovede. Sada, pojava ove devojke, a ona je bila ono što mu beše potrebno da skupi hrabrost, navela ga je da stupi na stazu s koje nije bilo povratka.
<BR>&nbsp;&nbsp;&nbsp;&nbsp;&nbsp;"Žanet", reče on plahovito, "slušajte me! Moraćete da čekate ovde svake večeri. Bez obzira na to šta se kretalo po mraku, moraćete da budete ovde i da čekate. Ne mogu vam reći kada ću biti u stanju da se domognem giga i doletim ovamo. U naredne tri nedelje svakako, mislim. Ako ni tada ne stignem nastavite da čekate. Čekajte! Ja ću doći! A kada stignem bićemo bezbedni. Za neko vreme sigurno. Možete li to? Možete li da se skrivate ovde?"
<BR>&nbsp;&nbsp;&nbsp;&nbsp;&nbsp;Ona klimne glavom i reče: "Fi."
</TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
