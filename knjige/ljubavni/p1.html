<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;"Moram da izađem." Hal Džerou je mogao da čuje nečije mrmljanje sa velike daljine. "Mora da postoji neki izlaz."
<BR>&nbsp;&nbsp;&nbsp;&nbsp;&nbsp;Probudio se u trenu, a onda shvati da je on taj koji je govorio. Štaviše, ono što je rekao dok se budio nikakve veze nije imalo sa snom. Njegove polusnene reči i san bile su dve zasebne stvari.
<BR>&nbsp;&nbsp;&nbsp;&nbsp;&nbsp;Ali šta je mislio tim jedva razumljivim rečima? I gde se nalazi? Je li stvarno putovao kroz vreme ili je to bio samo san? Beše očigledno da mu je teško padao povratak u stvarnost.
<BR>&nbsp;&nbsp;&nbsp;&nbsp;&nbsp;Pogled na čoveka u sedištu kraj njega mu razbistri svest. Bio je na putu u Sigmen Siti godine 550. B.S. (po starom kalendaru 3050. reče mu njegov obrazovani mozak). I nije bio (kao u nekom putovanju kroz vreme? san?), na nekoj čudnoj planeti veliki broj svetlosnih godina udaljenoj odavde, mnogo godina od sadašnjeg trenutka. Niti se nalazio licem u lice sa uzvišenim Isakom Sigmenom, Čelnim, stvarnost mu bila ime.
<BR>&nbsp;&nbsp;&nbsp;&nbsp;&nbsp;Čovek, u sedištu do njegovog, iskosa ga je posmatrao. On je bio mršav momak visokih jagodica, crne, prave kose i braon očiju koje su imale pomalo mongolski oblik. Bio je obučen u svetloplavu uniformu inženjerske klase, a na levoj strani grudi imao je aluminijumski amblem koji je ukazivao da pripada gornjim slojevima. Verovatno elektronski inženjer sa diplomom neke od boljih stručnih škola.
<BR>&nbsp;&nbsp;&nbsp;&nbsp;&nbsp;Čovek pročisti grlo pa progovori, služeći se američkim: "Hiljadu puta se izvinjavam, abba. Znam da ne bih smeo da vam se obratim bez dozvole. Ali vi ste mi se prvi obratili dok ste se budili. U svakom slučaju, umirem od želje da vas pitam nešto. Ne zovu me badava Njuškalo Sem."
<BR>&nbsp;&nbsp;&nbsp;&nbsp;&nbsp;Čovek se nervozno nasmeja i nastavi: "Nisam mogao da ne čujem ono što rekoste stjuardesi kada je objavila vaše pravo da sedite ovde. Shvatih li dobro il' joj rekoste da ste gout?" <EM>gout - jarac, igra reči na engleskom</EM>
<BR>&nbsp;&nbsp;&nbsp;&nbsp;&nbsp;Hal se nasmeši i reče: "Ne. Ne gout. Ja sam džout, što su početna slova moga zvanja - veštak-za-sve-struke. Ipak niste daleko od istine. Na profesionalnom polju džout ima isto onoliko značaja koliko i gout."
<BR>&nbsp;&nbsp;&nbsp;&nbsp;&nbsp;On udahnu od pomisli na sve nevolje koje je doživeo samo zato što se odlučio da ne bude uski specijalista u jednoj struci. Zatim okrete glavu i predade se gledanju kroz prozor s namerom da obeshrabri svaki pokušaj čoveka do sebe da nastavi razgovor. Ugleda jasan blesak daleko gore na nebu, bez sumnje vojni svemirski brod pri ulasku u atmosferu. Manji broj civilnih brodova prilazio je polaganije i skromnije.
<BR>&nbsp;&nbsp;&nbsp;&nbsp;&nbsp;Sa visine od šezdeset hiljada metara on pogleda dole na izlomljene linije obale Severnoameričkog kontinenta. More svetlosti sa tu i tamo malim i samo povremeno većim tamnim tačkama. Ove poslednje označavale su mesta na kojima čovek još nije uspeo da podigne svoja staništa i industriju, verovatno planinski vrhovi i rečni tokovi. Veliki grad. Megalopolis. Pomisli - pre samo tri stotine godina ceo kontinent je imao samo dva miliona stanovnika. U sledećih pedeset godina, ukoliko se ne dogodi nešto katastrofalno - kao na primer, rat izmedu Hejdžek Unije i Izraelske Republike - stanovništvo Severne Amerike brojaće četrnaest, možda i petnaest biliona!
<BR>&nbsp;&nbsp;&nbsp;&nbsp;&nbsp;Jedini prostor na kome je stanovanje odlučno zabranjeno bio je hadsonbejski rezervat Divljina. Napustio je rezervat pre samo petnaest minuta, ali je osećao muku, znajući da će proći mnogo vremena pre no što ga ponovo vidi.
<BR>&nbsp;&nbsp;&nbsp;&nbsp;&nbsp;On uzdahnu ponovo. Hadsonbejski rezervat Divljina. Drveća na hiljade, planine, široka plava jezera, ptice, lisice, zečevi, pa čak, rekoše rejndžeri, i risovi. Ovih poslednjih beše već jako malo, pa će i oni kroz desetak godina najverovatnije biti uključeni u dugačku listu izumrlih životinja.
<BR>&nbsp;&nbsp;&nbsp;&nbsp;&nbsp;Hal je mogao da diše u rezervatu, da se oseća bez ikakvih stega. Slobodan. S vremena na vreme da oseti ćak i usamljenost i nelagodnost. No, upravo je počeo da se oslobađa ovog poslednjeg, a njegovo istraživanje među dvadesetak stanovnika rezervata koji su govorili francuski se završilo.
<BR>&nbsp;&nbsp;&nbsp;&nbsp;&nbsp;Čovek kraj njega se promeškolji kao da skuplja hrabrost da se ponovo obrati profesionalcu do sebe. Posle izvesnog, uvodnog i nervoznog kašljucanja, on reče: "Sigmen nek mi je na pomoći, nadam se da vas ne uznemiravam. Ali pitam se..."
<BR>&nbsp;&nbsp;&nbsp;&nbsp;&nbsp;Hal Džerou se oseti pogođenim zato što je čovek sebi i odviše dozvoljavao. Tada se seti reči Čelnog. Svi ljudi su braća, samo što su neki zahvaljujući očevima u povlašćenijem položaju. Sem toga, ovaj čovek nije bio kriv što je kabina prve klase bila popunjena ljudima viših slojeva. Što se Hala tiče, on nije imao izbora. Ili da uhvati prevoz koji je išao mnogo kasnije ili da sedi sa ljudima niže klase.
<BR>&nbsp;&nbsp;&nbsp;&nbsp;&nbsp;"Meni je pravo", reče. Onda objasni.
<BR>&nbsp;&nbsp;&nbsp;&nbsp;&nbsp;Čovek reče: "Ah!" na način kao da je skinuo veliki teret sa sebe. "Tada vam neće smetati ako vam postavim još jedno pitanje? Ne zovu me badava Njuškalo Sem, kao što rekoh! Ha! Ha!"
<BR>&nbsp;&nbsp;&nbsp;&nbsp;&nbsp;"Ne, ne smeta mi", odgovori Hal Džerou. "Džout, iako veštak-za-sve-struke, nema sve nauke za svoje polje rada. On je vezan za jednu određenu naučnu granu ali se trudi da shvati što je moguće više iz njenih raznih specijalizovanih ogranaka. Na primer, ja sam jezički džout. Umesto da sebe ograničim na jednu od mnogih jezičkih oblasti, ja imam solidno opšte znanje cele nauke. Ova sposobnost mi omogućava da dovodim u vezu sve ono što se odvija na svim poljima u okviru nauke, da otkrivam u jednoj od specijalnosti stvari koje bi mogle da budu od koristi čoveku u drugoj i da ga o njima obavestim. U protivnom, specijalista, koji obično nema vremena da čita stotine časopisa iz njegove oblasti, mogao bi da propusti nešto što bi mu moglo biti od koristi.
<BR>&nbsp;&nbsp;&nbsp;&nbsp;&nbsp;Sve profesionalne struke imaju vlastite džoute koji obavljaju ovaj posao. U stvari, veoma sam sretan što sam u ovoj grani nauke. Da sam, na primer, medicinski džout, bio bih preplavljen poslom. Morao bih da radim sa timom džouta. Sem toga, morao bih da se ograničim na samo jedan ogranak medicine. Ne bih mogao ni da pomislim na veštačenje-za-sve-struke. Toliko je ogroman broj publikacija u svakoj oblasti medicine - ili u elektronici, fizici ili u bilo kojoj od naučnih oblasti koju želite da pomenete - da nijedan čovek, pa čak ni tim, nije u stanju da sve to poveže. Na sreću, uvek sam voleo jezike. Na neki način sam čak i povlašćen u odnosu na druge, jer imam vremena da neka istraživanja i samostalno vršim i njihove rezultate dodam lavini drugih rasprava.
<BR>&nbsp;&nbsp;&nbsp;&nbsp;&nbsp;Na svaki način", nastavi on dalje, "ovo ide na uštrb mog ličnog vremena za spavanje. Moram da radim deset časova dnevno i više, za sjaj i dobro Srkve."
<BR>&nbsp;&nbsp;&nbsp;&nbsp;&nbsp;Njegove poslednje reči izgovorene su u cilju da se osigura da momak neće, ukoliko je Juzit ili njihov doušnik izvestiti kako vara Srkvu. Hal nije verovao da je momak ma šta drugo osim onoga što je mislio da je, ali ništa nije smeo da prepusti slučaju.
<BR>&nbsp;&nbsp;&nbsp;&nbsp;&nbsp;Crveno svetlo se upali na zidu iznad ulaza u kabinu i stiže obaveštenje da putnici pričvrste svoje pojaseve. Deset sekundi kasnije, letilica poče da gubi brzinu, minut kasnije, ona je već ponirala brzinom od - kako Halu rekoše - hiljadu metara u minutu. Pošto su sada već bili bliže zemlji, Hal je već jasnije mogao da vidi Sigmen Siti (nazivan imenom Montreal sve do pre deset godina kada je glavni grad Hajdžek Unije premešten iz Rejka na Islandu na ovo mesto). Crne tačke, verovatno parkovi, mogle su se videti tu i tamo, a tanka crna traka koja je promicala kraj njih bila je Prorokova (nekada Sen Lorenc) reka. Paliji Sigmen Sitija dizali su se pet stotina metara u visinu; u svakom od njih boravilo je bar sto hiljada duša, a u okviru gradskog atara bilo ih je tri stotine, svi iste veličine.
<BR>&nbsp;&nbsp;&nbsp;&nbsp;&nbsp;U centru metropole nalazio se prostor pod drvećem i upravnim zgradama od kojih nijedna nije bila viša od pedeset spratova. Ovo beše Univerzitet Sigmen Sitija u kome je radio Hal Džerou.
<BR>&nbsp;&nbsp;&nbsp;&nbsp;&nbsp;Hal je stanovao u paliju u njegovoj neposrednoj blizini, pa se, pošto je napustio letelicu, prema njemu i uputio služeći se pokretnom pešačkom trakom. I tada je snažno osetio nešto čega do tada nije bio svestan u budnim časovima svog života. Bar ne pre svog istraživanja u hadsonhejskom rezervatu. To beše gomila, gusto zbijena, komešava, bezobzirna i smrdljiva masa ljudskosti.
<BR>&nbsp;&nbsp;&nbsp;&nbsp;&nbsp;Ona se naslanjala na njega i ne znajući za njegovo postojanje osim kao još jednog tela u moru drugih, još jednog bezličnog čoveka, kratkotrajne prepreke na njenom putu.
<BR>&nbsp;&nbsp;&nbsp;&nbsp;&nbsp;"Veliki Sigmene!" promrmija on. "Mora da sam bio gluv, glup i slep kad ovo ranije nisam primetio! Mrzim ih sve!"
<BR>&nbsp;&nbsp;&nbsp;&nbsp;&nbsp;Smesta oseti vrelinu krivice i stida. On pogleda lica onih oko sebe kao da su oni bili u stanju da vide njegovu mržnju, krivicu i skrušenost na licu mu. Ali nisu; ne bi ni mogli. Za njih je bio samo još jedan čovek, jedinka sa kojom je, doduše, bilo potrebno ophođenje, što je opet zahtevalo bliže poznanstvo, puno poštovanja jer je bio profesionalac. Ali ne ovde, ne na ovoj traci koja je nosila reku mesa. Bio je samo još jedan paket krvi i kostiju cementiranih tkivom i umotanih u kožu. Jedan od njih, i pored toga ništa više.
<BR>&nbsp;&nbsp;&nbsp;&nbsp;&nbsp;Uzdrman tim iznenadnim saznanjem, Hal iskorači sa trake. Želeo je da umakne od njih, jer je u sebi osećao neodoljivu potrebu da im se izvini. I istovremeno, potrebu da udari.
<BR>&nbsp;&nbsp;&nbsp;&nbsp;&nbsp;Na korak ili dva od trake i iznad njega, nalazio se plastični ulaz: Pali broj 30, univerzitetsko zajedničko boravište. U njegovoj unutrašnjosti mu ne beše nimalo bolje, iako tu nestade onaj osećaj odgovornosti prema onima na traci. Niko nije mogao ni da nasluti kako se on iznenada osetio uvređen. Nisu videli izdajničko crvenilo na licu mu.
<BR>&nbsp;&nbsp;&nbsp;&nbsp;&nbsp;A čak i to je glupost, reče sam sebi, iako se ugrizao za usnu dok je to činio. Oni na traci nisu mogli ni da naslute. Ne, to jest, ukoliko i sami nisu osećali isti pritisak i odvratnost. A ako jesu, ko su pa bili oni da ga prokazuju?
<BR>&nbsp;&nbsp;&nbsp;&nbsp;&nbsp;Sad je bio među svojima, ljudima i ženama obučenim u plastične vrećaste uniforme profesionalaca sa našivenim krilatim stopalom na levoj strani grudi. Jedina razlika između polova bila je u tome što su žene nosile do poda dugačke suknje preko pantalona, mrežice preko kose, a neke su imale i velove. Ovo poslednje beše stvar nimalo neuobičajena, ali pomalo na zalasku, običaj koga su se držale starije ili najkonzervatvinije od mladih. Jednom slavljen, on je danas bio znak staromodnih žena. Ovo i pored činjenice da je po neki pravoverac i dalje slavio veo i jadikovao za njegovim nestajanjem.
<BR>&nbsp;&nbsp;&nbsp;&nbsp;&nbsp;On se pozdravi sa nekolicinom kraj kojih je prošao ali se ne zaustavi da bi sa njima razgovarao. Video je i doktora Olvegsena, šefa njegovog odelenja, iz daljine. Zastao je da vidi želi li Olvegsen da razgovara s njim, ali samo zato i samo na kratko, jer je Olvegsen bio jedini čovek sa autoritetom toliko velikim da ga natera da zažali u slučaju da mu ne iskaže svoje poštovanje.
<BR>&nbsp;&nbsp;&nbsp;&nbsp;&nbsp;Ali Olvegsen je bio očigledno veoma zauzet jer samo mahnu rukom Halu, dobaci jedno: "Aloha", i ode dalje. Olvegsen beše stariji čovek koji je upotrebljavao pozdrave i fraze iz svoje mladosti.
<BR>&nbsp;&nbsp;&nbsp;&nbsp;&nbsp;Džerou odahnu sa olakšanjem. Iako je želeo da razgovara o svom boravku među stanovnicima rezervata koji su govorili francuski, sada mu postade jasno da u stvari ne želi da razgovara ni s kim. Sad ne. Sutra možda. Ali ne sad.
<BR>&nbsp;&nbsp;&nbsp;&nbsp;&nbsp;Hal Džerou pričeka kraj vrata lifta dok je momak koji ga je vozio proveravao prisutne da utvrdi ko od njih ima prioritet ulaska. Zatim pruži ključeve stana koje je čuvao Halu i reče: "Vi ste prvi, abba."
<BR>&nbsp;&nbsp;&nbsp;&nbsp;&nbsp;"Sigmen te blagoslovio", uzvrati Hal. On uđe u lift i stade do vrata dok su ostali proveravani i rangirani. Čekanje nije bilo dugo jer je čuvar ključeva i vozač lifta znao svoj posao. Obavljao ga je već godinama i svakog čoveka poznavao kao svoj džep. I pored toga sve formalnosti su morale da budu ispunjene. S vremena na vreme neki od stanovnika bili su unapređivani ili su gubili svoj doskorašnji status. Ukoliko bi čuvar napravio takvu grešku i ne bi prepoznao nove oznake statusa, on bi smesta bio prijavljen. Godine provedene na ovom poslu bile su dovoljan dokaz da ga čovek koji ga sada obavlja odlično poznaje.
<BR>&nbsp;&nbsp;&nbsp;&nbsp;&nbsp;Četrdesetak ljudi se natrpa u lift; čuvar zatrese svojom niskom ključeva; vrata se zatvoriše; lift krete naviše brzinom koja sva prisutna kolena natera da se poviju; posle toga nastavi da ubrzava jer je bio jedan od ekspresa. Na tridesetom spratu lift se automatski zaustavi i vrata se otvoriše. Niko ne izađe napolje; prihvatajući ovo, optički instrument lifta zatvori vrata i lift nastavi naviše.
<BR>&nbsp;&nbsp;&nbsp;&nbsp;&nbsp;Još tri zaustavljanja a da niko ne izađe napolje. Tada pola gomile izađe. Hal duboko udahnu vazduh jer ukoliko je napolju na traci bilo tesno, u liftu je situacija bila mnogo gora. Prođe još deset spratova u istoj tišini koja je pratila vožnju od početka, dok su, činilo se, svaki čovek i žena bili udubljeni u slušanje glasa pravovernog koji je stizao iz zvučnika negde na tavanici. Tada se vrata otvoriše na Halovom spratu.
<BR>&nbsp;&nbsp;&nbsp;&nbsp;&nbsp;Hodnik beše petnaest stopa širok i u njemu je u ovo doba dana bilo dovoljno prostora. Halu bi drago što nikog nije bilo na vidiku. Kad bi odbio da par minuta proćaska sa susedima pomislili bi da se čudno ponaša. To je moglo da znači dalju priču, a dalja priča značila je nevolju, objašnjenje geptu njegovog sprata. Iskreni razgovor, lekciju i Čelni sam zna šta još.
<BR>&nbsp;&nbsp;&nbsp;&nbsp;&nbsp;On pređe još stotinak metara i pred vratima svog puka stade.
<BR>&nbsp;&nbsp;&nbsp;&nbsp;&nbsp;Srce mu iznenada brže zalupa, a rukama mu prođe drhtavica. Zažele da se okrene i ode liftom nazad.
<BR>&nbsp;&nbsp;&nbsp;&nbsp;&nbsp;To su, reče sam sebi, nedostojne želje. Ne bi smeo da misli na ovaj način.
<BR>&nbsp;&nbsp;&nbsp;&nbsp;&nbsp;Pored toga ni Meri neće stići kući bar za sledećih petnaestak minuta.
<BR>&nbsp;&nbsp;&nbsp;&nbsp;&nbsp;On gurnu i otvori vrata (na spratu profesionalaca nije bilo brava, razume se) i uđe unutra. Zidovi počeše da svetlucaju i za deset sekundi zasvetleše punim sjajem. Istovremeno, tridi na zidu spram njega iskoči u prirodnoj veličini i zagalamiše glasovi glumaca. On poskoči. Izgovarajući "Veliki Sigmene!" u po glasa on požuri napred i isključi zid. Znao je da ga je Meri tako ostavila, spremnog da oživi na njegovu pojavu. Takođe je znao da joj je milion puta rekao koliko ga to plaši, pa je bilo nemoguće da bi to smetnula s uma. To je opet značilo da je to namerno izvodila, svesno ili nesvesno.
<BR>&nbsp;&nbsp;&nbsp;&nbsp;&nbsp;Sleže ramenima i obeća sebi da od sada pa nadalje više neće pominjati tu stvar. Ukoliko pomisli da mu to više ne smeta možda će početi da zaboravlja da mu priređuje takve šale.
<BR>&nbsp;&nbsp;&nbsp;&nbsp;&nbsp;A, opet, možda će postati radoznala zbog njegove iznenadne ćutljivosti u vezi s njenom lažnom zaboravnošću. Mogla je i da nastavi u nadi da će on ipak izgubiti glavu i izvikati se na nju. Tada bi, po ko zna koji put, ubeležila još jedan poen odbijajući da mu uzvrati na isti način i iznervirala bi ga još više svojim ćutanjem i paćeničkim izgledom.
<BR>&nbsp;&nbsp;&nbsp;&nbsp;&nbsp;Tada će, naravno, ma koliko bilo bolno za nju, morati da do kraja izvrši svoju dužnost i da ga na kraju meseca prijavi blokovskom geptu. A to će uneti još jedan među mnoge crne krstove u njegovoj M. A. koje je morao da izbriše uz dodatne napore. A ovi napori, kad bi ih i činio - a dojadilo mu je već da se napreže - značiće gubitak vremena koje je moglo biti korisno upotrebljeno za neke - usuđuje li se da to kaže čak i samom sebi? - pametnije stvari.
<BR>&nbsp;&nbsp;&nbsp;&nbsp;&nbsp;A svaki pokušaj predbacivanja da ga ona sprečava u napredovanju u njegovoj profesiji, u stvaranju više novaca, u premeštaju u veći puka, bedno se završavalo slušanjem njenog tužnog, prekornog glasa kako pita: želi li on to da ona počini jedno nestvarno delo? Zar je primorava da ne govori istinu, da laže svesno ili nesvesno? On sigurno ne želi tako nešto jer bi u protivnom i on i ona bili u smrtnoj opasnosti. Nikada ne bi videli uzvišeno lice Čelnog i nikada... i tako dalje i dalje, za sve vreme on nesposoban da uzvrati.
<BR>&nbsp;&nbsp;&nbsp;&nbsp;&nbsp;Ipak, nikad nije prestajala da ga pita zašto je ne voli. I kada bi joj odgovorro da je voli ona bi nastavljala da pita zašto je ne voli. Tada bi na njega došao red da je pita misli li ona da on laže. Pošto nije, ukoliko bi mu rekla da je lažov njegova dužnost bi bila da je prijavi blokovskom geptu. I tada, potpuno van razuma, ona bi počinjala da plače govoreći kako je znala da je ne voli. Da je stvarno voli ne bi ni pomislio da je tuži geptu.
<BR>&nbsp;&nbsp;&nbsp;&nbsp;&nbsp;Kad bi joj prebacio da je za nju bilo šib (pravo) da prijavi njega, odgovarano mu je sa još više suza.
<BR>&nbsp;&nbsp;&nbsp;&nbsp;&nbsp;Ili bi tako bilo ukoliko bi nastavio da upada u njene zamke. Ali on se zakle da tako više neće biti.
<BR>&nbsp;&nbsp;&nbsp;&nbsp;&nbsp;Džerou prode kroz dnevnu sobu, pet sa tri metra, u jednu drugu prostoriju - izuzev nepomenljive - kuhinju. U prostoriji od tri sa dva i po metra on sa mesta na zidu u blizini plafona skide peć i uključi je, pa se vrati nazad u dnevnu sobu. Tu skide svoj sako, zgužva ga u loptu i baci ispod stolice. Znao je da će mu Meri prigovoriti zbog toga ali mu beše svejedno. U tom trenutku je bio tako umoran da ga je mrzelo da sa plafona skida vešalicu. Prigušen zvuk stiže iz kuhinje. Večera je bila gotova.
<BR>&nbsp;&nbsp;&nbsp;&nbsp;&nbsp;Hal odluči da sav drugi posao ostavi za posle večere. On ode u nepomenljivu da opere lice i ruke. Automatski je mrmljao molitvu za pranje: "Nek' da Sigmen da se i nestvarnost spere isto ovako lako kao što voda spira ovu prljavštinu."
<BR>&nbsp;&nbsp;&nbsp;&nbsp;&nbsp;Pošto se oprao, on pritisnu dugme pored Sigmenovog portreta iznad umivaonika. Jedan trenutak lice Čelnog ga je gledalo; dugačko mršavo lice sa ćubom svetlocrvene kose, velikih klempavih ušiju, žućkastih gustih obrva koje su se spajale iznad ogromnog povijenog nosa raširenih nosnica, bledoplavih očiju, dugačke narandžastocrvene brade i usana tankih kao oštrica noža. Tada, lice poče da se rasplinjava, da se gubi. U sledećem trenutku, tu se ponovo nalazilo ogledalo.
<BR>&nbsp;&nbsp;&nbsp;&nbsp;&nbsp;Pred ogledalom je smeo da se zadržava samo koliko da se uveri da mu je lice čisto, a kosa začešljana. Ništa ga, doduše, nije sprečavalo da pred njim ostane i duže od propisanog vremena, ali nikada se još nije ogrešio o sebe. Ma kakve da su bile njegove mane, taština nije bila jedna od njih. Bar tako je uvek govorio sebi.
<BR>&nbsp;&nbsp;&nbsp;&nbsp;&nbsp;Ipak, zadržao se tu još neko vreme. U ogledalu je video široka ramena visokog čoveka sa licem tridesetogodišnjaka. Njegova kosa, kao u Čelnog, beše crvena, ali tamnija, gotovo bronzana. Čela visokog i širokog, tamnobraon obrva, krupnih tamnosivih očiju, pravog nosa normalne veličine, punih usana od kojih je gornja bila malo izbačena i brade možda malo odviše isturene.
<BR>&nbsp;&nbsp;&nbsp;&nbsp;&nbsp;Hal iznova pritisnu dugme. Srebro ogledala potamne, razbi se u svetle trake. Ponovo potamne i onda se ponovo oblikova u Sigmenov portret. Za treptaj oka Hal vide kako njegova projekcija pokriva Sigmenov portret, zatim se njegovi oblici izgubiše u oblicima Čelnog, ogledala nesta i, umesto njega, na zidu osta samo portret.
<BR>&nbsp;&nbsp;&nbsp;&nbsp;&nbsp;On napusti nepomenljivu i ode u kuhinju. Proveri prethodno jesu li vrata zaključana (kuhinjska vrata i vrata nepomenljive bila su jedina vrata sa bravama) jer nije želeo da ga Meri iznenadi pri jelu. On otvori vrata peći i izvadi toplu kutiju koju zatim stavi na sto svučen sa zida i onda vrati peć na tavanicu. Tada otvori kutiju i poče da jede. Kad je završio on baci plastičnu kutiju u otvor na zidu i ode u nepomenljivu da opere ruke. Usred tog posla on ču kako ga Meri zove.
</TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
