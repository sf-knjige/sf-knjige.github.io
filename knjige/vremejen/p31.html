<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Oluja se prišunjala. Nije bilo upozorenja da će doći, osim postepenog sivljenja dana. U podne su spori oblaci zaklonili nebo, do tri je celo nebo, od obzorja do obzorja, bilo zatvoreno u pramenasto sivilo koje je pre ličilo na zgušnjavanje samog neba, nego na oblak.
<BR>&nbsp;&nbsp;&nbsp;&nbsp;&nbsp;Blejn je stao mahnito da vesla, ne bi li prožderao što više milja. Godinama nije uzeo veslo u ruke, godinama se nije bavio ničim što bi bilo i nalik mukotrpnom radu. Ruke su mu postale krute i tupe, a leđa su ga bolela; preko vrha leđa kao da je imao čeličnu traku koja se stezala prilikom svakog zaveslaja. Ruke kao da su mu postale jedan ogroman žulj.
<BR>&nbsp;&nbsp;&nbsp;&nbsp;&nbsp;Ali nije usporio zaveslaje, niti je smanjio snagu ulaganu u njih, jer svaki se minut brojao. Znao je da, kada dođe u Pjer, možda neće moći da smesta pronađe grupu parija koji su radili sa Stounom, a čak i da ih nađe, možda će odbiti da mu pomognu. Možda će želeti da potvrde njegov identitet, možda će želeti da provere njegovu priču, možda će s pravom sumnjati da je on Finov špijun. Kad bi Harijet bila tamo, mogla bi da jamči za njega, iako nije bio siguran kakav je njen status u grupi, niti da li njena reč vredi. Nije čak ni siguran da li će biti tamo.
<BR>&nbsp;&nbsp;&nbsp;&nbsp;&nbsp;Ali bila je to poslednja, velika šansa. Bila je to poslednja nada koju je imao, i nije smeo da zabušava. Mora da stigne u Pjer, mora da nađe grupu, mora da ih navede da razumeju hitnost situacije.
<BR>&nbsp;&nbsp;&nbsp;&nbsp;&nbsp;Jer, ako ne uspe, to bi značilo kraj Hamiltona i svih drugih Hamiltona koji možda postoje na svetu. A to bi moglo da znači i kraj za sve one parije koji nisu u Hamiltonima, ali koji žive nesigurne, oprezne živote, okruženi normalnim susedima.
<BR>&nbsp;&nbsp;&nbsp;&nbsp;&nbsp;Naravno, neće svi oni umreti. Ali svi, ili gotovo svi, biće naterani u beg, naterani da se kriju u kojoj bilo društvenoj ili ekonomskoj rupi ili pukotini koju budu sposobni da nađu. To bi moglo da znači da će parije izgubiti, u svetskim razmerama, sve prećutne pogodnosti ili nesavršeno razumevanje koje su ranije mogli da uspostave sa svojim normalnim susedima. To bi moglo da znači još jednu generaciju polakog vraćanja, ponovnog zadobijanja, jedne bolne stvari za drugom, onoga što su izgubili. To bi možda značilo još pedeset godina izbegavanja oluja besa, čekanja da sazri trpeljivost sledeće generacije.
<BR>&nbsp;&nbsp;&nbsp;&nbsp;&nbsp;A u dugoj slici koja se pružala pred njim, Blejn nije video nikakav znak pomoći - a ni simpatije ili podrške. Jer Udica, jedino mesto koje bi moglo da pomogne, naprosto nije marila. Toliko je bar uspeo da shvati iz svog susreta sa Kirbijem Rendom.
<BR>&nbsp;&nbsp;&nbsp;&nbsp;&nbsp;Ta pomisao ostavila je gorak ukus pepela u njegovom umu, jer je odnela poslednju utehu koju je imao - sećanje na dane u Udici. Voleo je Udicu, borio se da ne pobegne od nje, žalio što ju je napustio, ponekad se pitao nije li trebalo da ostane. Ali sad je znao da je i predugo bio tamo, da bi možda bolje bilo da joj se nije ni pridružio - jer njegovo mesto je ovde, ovde u gorkom svetu ostalih parija. U njima, shvatio je to, leži nada da će se paranormalna kinetika razviti do njenih punih sposobnosti.
<BR>&nbsp;&nbsp;&nbsp;&nbsp;&nbsp;Na svetu su postojali neprilagođeni ljudi, otpadnici, koji su se razlikovali od normi ljudskosti kakve su ustanovljene tokom istorije. Pa ipak, ovo odstupanje načinilo je od njih nadu za celo čovečanstvo. Obična ljudska bića - ona vrsta ljudskih bića koja su dovde dovela rasu - danas više nisu dovoljna. Obični ljudi gurali su kulturu napred koliko su mogli. To je služilo svrsi: dovelo je obične ljude donde dokle su mogli da odu. Sada se rasa razvila. Sada su se nove sposobnosti probudile i razvile - baš kao što su se stvorenja na Zemlji razvijala i specijalizovala, a zatim opet razvijala, još od onog prvog trenutka kada je prva slabašna iskra života došla na svet, u ključaloj hemijskoj kupki nove i mahnite planete.
<BR>&nbsp;&nbsp;&nbsp;&nbsp;&nbsp;Izopačenici, zvali su ih normalni ljudi, čarobnjaci, sluge tame - a ko bi tome mogao da kaže ne. Jer svaki čovek je postavljao sopstvene standarde u svakoj generaciji, a ti standardi i te norme nisu postavljani po nekom opštem pravilu, po nekim sveobuhvatnim merilima, već po onome što je prihvatala većina, s izborom do koga se dolazilo kroza sve predrasude i naklonosti, sve pogrešno razmišljanje i nestabilnu logiku kojoj je sklona svaka inteligencija.
<BR>&nbsp;&nbsp;&nbsp;&nbsp;&nbsp;A i on se pitao kako se on lično uklapa u sve to. Njegov um je izopačeniji od većine drugih. On čak nije ni ljudski.
<BR>&nbsp;&nbsp;&nbsp;&nbsp;&nbsp;Pomislio je na Hamilton i Anitu Endruz, i srce mu je zaplakalo za oboma; ali, može li on da zahteva od bilo kog grada, ili bilo koje žene da postane deo bilo čega od to dvoje.
<BR>&nbsp;&nbsp;&nbsp;&nbsp;&nbsp;Bacio se na veslanje, pokušavajući da odagna razmišljanja koja su ga opsedala, pokušavajući da zaustavi lavinu pitanja koja su mu se vrzmala po umu.
<BR>&nbsp;&nbsp;&nbsp;&nbsp;&nbsp;Vetar, koji više nije bio nežni povetarac kao pre jednog sata, promenio je smer i počeo da duva na severozapad; uz to se i pojačao. Površina reke namreškala se od vetra i na dugim pravcima pojavio se nagoveštaj belih vrhova talasa.
<BR>&nbsp;&nbsp;&nbsp;&nbsp;&nbsp;Nebo se spustilo, pritisnulo Zemlju; maglovito nebo koje se pružalo od jedne do druge strme obale, prekrilo je reku i zaklonilo Sunce, tako da su ptice zalepršale u vrbama, nemirno cvrkućući, zbunjene ranim padanjem noći.
<BR>&nbsp;&nbsp;&nbsp;&nbsp;&nbsp;Blejn se prisetio starog sveštenika koji je sedeo u čamcu i njušio nebo. 'Vreme se kvari', rekao je; mogao je da namiriše dolazak toga.
<BR>&nbsp;&nbsp;&nbsp;&nbsp;&nbsp;Ali vreme me neće zaustaviti, besno pomisli Blejn i mahnito nastavi da uranja veslo u vodu. Ništa ga nije moglo zaustaviti. Nikakva sila na Zemlji nije ga mogla zaustaviti; nije mogao da dopusti da ga zaustavi.
<BR>&nbsp;&nbsp;&nbsp;&nbsp;&nbsp;Osetio je prvi mokri ubod snega na licu, a gore je reka nestajala u velikoj sivoj zavesi što je hrlila ka njemu. Mogao je da razazna šuštanje snega kada dodiruje vodu, a iza toga gladno stenjanje vetra, kao da neka velika životinja juri stazom, stenjući iz straha da neće uloviti ono što trči ispred nje.
<BR>&nbsp;&nbsp;&nbsp;&nbsp;&nbsp;Obala nije bila udaljena više od sto jardi, a Blejn je znao da mora da stigne do nje, i nastavi pešice. Jer čak i u svojoj očajničkoj potrebi za brzinom, svojoj mahnitoj borbi sa vremenom, shvatio je da ne može da nastavi rekom.
<BR>&nbsp;&nbsp;&nbsp;&nbsp;&nbsp;Snažno je okrenuo veslo da usmeri kanu prema obali, ali već u tom trenutku vetar ga je pogodio, sneg se sklopio oko njega i svet se sažeo na prostor prečnika samo nekoliko stopa. Bili su tu samo sneg i talasi koji su bežali pred vetrom, bacakajući kanu u ludačkom plesu. Obala je nestala, a i litice iznad nje. Nije bilo ničega, osim vode, vetra i snega.
<BR>&nbsp;&nbsp;&nbsp;&nbsp;&nbsp;Kanu se divlje propinjao, vrteći se, i Blejn u trenutku izgubi svaki osećaj pravca. U otkucaju jedne sekunde izgubio se na reci, nemajući pojma gde bi mogla da bude obala. Podigao je veslo i položio ga preko podupirača, držeći se čvrsto i pokušavajući da zadrži plovilo u pravilnom položaju, dok se ovo bacalo tamo-amo i vijugalo.
<BR>&nbsp;&nbsp;&nbsp;&nbsp;&nbsp;Vetar je postao oštar i studen, kakav ranije nije bio; pogodio je njegovo znojavo telo kao ledeni nož. Sneg mu se skupljao na obrvama, potoci vode curili su mu niz lice, od snega koji mu je padao na kosu i topio se.
<BR>&nbsp;&nbsp;&nbsp;&nbsp;&nbsp;Kanu je divlje poigravao, jureći na talasima, i Blejn se grčevito držao, izgubljen, ne znajući šta da radi, savladan ovim nasrtajem koji je urlajući stigao niz reku.
<BR>&nbsp;&nbsp;&nbsp;&nbsp;&nbsp;Iznenada, iz sivila ispred njega pomolio se snegom obrubljen vrbak, ni dvadeset stopa daleko, a kanu je bio nošen pravo prema njemu.
<BR>&nbsp;&nbsp;&nbsp;&nbsp;&nbsp;Blejn je imao samo toliko vremena da se pripremi za sudar: čučnuo je iznad sedišta, gipkih nogu, držeći se rukama za stranice.
<BR>&nbsp;&nbsp;&nbsp;&nbsp;&nbsp;Kanu se zario u vrbe, uz cviljenje prigušeno vetrom, a zatim zahvaćeno i odneto njime. Plovilo je udarilo i rasturilo zastor vrba, potom zastalo i polako se izvrnulo; Blejn je ispao u vodu.
<BR>&nbsp;&nbsp;&nbsp;&nbsp;&nbsp;Naslepo se boreći, kašljući i pljuckajući, osetio je pod nogama mekano i sklisko dno, i čvrsto se uhvatio za vrbe, da se zadrži u uspravnom položaju.
<BR>&nbsp;&nbsp;&nbsp;&nbsp;&nbsp;Video je da je kanu beskoristan. Dnom je zakačio za neki skriveni greben koji je napravio dugačak, krzav rez. Voda je prodirala u njega i on je polako tonuo.
<BR>&nbsp;&nbsp;&nbsp;&nbsp;&nbsp;Klizajući se, napola padajući, Blejn se kroz zastor vrba probio do čvrstog tla. I tek kada je napustio vodu, shvatio je da je bila topla. Vetar, probijajući se kroz njegovu mokru odeću, činio se kao milion ledenih iglica.
<BR>&nbsp;&nbsp;&nbsp;&nbsp;&nbsp;Blejn je stajao i drhtao; netremice je gledao u isprepleten vrbak koji je vihor divlje mlatio.
<BR>&nbsp;&nbsp;&nbsp;&nbsp;&nbsp;Znao je da mora da nađe zaklon. Mora da zapali vatru. U protivnom, neće preživeti noć. Prineo je zglavak tik pred oči, a sat je rekao da je tek četiri.
<BR>&nbsp;&nbsp;&nbsp;&nbsp;&nbsp;Imao je, možda, još sat svetla da nađe sklonište od oluje i hladnoće.
<BR>&nbsp;&nbsp;&nbsp;&nbsp;&nbsp;Teturao se, prateći obalu i odjednom mu je palo na pamet da ne može da zapali vatru - nije imao šibica, ili je mislio da ih nema, a čak i da ih ima, bile bi smočene i beskorisne. Mada bi, najverovatnije, mogao da ih osuši. Zato je stao da ih potraži. Mahnito je pretraživao sve nakvašene džepove. Nije imao šibica.
<BR>&nbsp;&nbsp;&nbsp;&nbsp;&nbsp;Naglo je krenuo dalje. Ako bude mogao da nađe dobro zaštićen zaklon, možda će moći da opstane i bez vatre. Neku rupu ispod korenja nadnetog drveta, ili šuplje stablo da se uvuče u njega - bilo kakav tesan prostor gde bi bio zaklonjen od vetra, gde bi bilo šanse da njegova telesna toplota delimično osuši odeću, i gde bi ta toplota mogla da se zadrži.
<BR>&nbsp;&nbsp;&nbsp;&nbsp;&nbsp;Nije bilo drveća. Nije bilo ničega osim nepreglednih vrba, koje su kao poludele šibale po olujnom vetru.
<BR>&nbsp;&nbsp;&nbsp;&nbsp;&nbsp;Teturao se dalje, klizajući se i padajući, saplićući se o naplavljeno drveće koje nije video - iza sebe ga je ostavila visoka voda. Bio je prekriven blatom usled mnogo padova; odeća mu se krutila na hladnoći, a ipak je nastavljao da se tetura. Morao je da bude u pokretu, morao je da nađe sklonište; ako zastane, ako ne bude mogao da se kreće, smrznuće se.
<BR>&nbsp;&nbsp;&nbsp;&nbsp;&nbsp;Ponovo se sapleo i pao na kolena; a tu, na ivici vode, zaglavljen među vrbe, plutao je potopljen kanu i jako se ljuljao na vetrom izazvanim talasima koji su udarali o obalu.
<BR>&nbsp;&nbsp;&nbsp;&nbsp;&nbsp;Kanu!
<BR>&nbsp;&nbsp;&nbsp;&nbsp;&nbsp;Blatnjavom rukom obrisao je lice i pokušao da pročisti vid.
<BR>&nbsp;&nbsp;&nbsp;&nbsp;&nbsp;Bio je to onaj isti kanu, jer koji bi drugi mogao da bude!
<BR>&nbsp;&nbsp;&nbsp;&nbsp;&nbsp;Bio je to kanu koji je ostavio da bi se probio duž obale.
<BR>&nbsp;&nbsp;&nbsp;&nbsp;&nbsp;I evo ga opet; vratio se do njega!
<BR>&nbsp;&nbsp;&nbsp;&nbsp;&nbsp;Borio se da svojim zbrkanim umom nađe odgovor - i odgovor je bio tu, jedini mogući odgovor.
<BR>&nbsp;&nbsp;&nbsp;&nbsp;&nbsp;Bio je zarobljen na malom vrbovom ostrvu!
<BR>&nbsp;&nbsp;&nbsp;&nbsp;&nbsp;Ničega tu nije bilo osim vrba. Nije bilo poštenog drveta, nadnetog, šupljeg, niti bilo kakvog drugog valjanog. Nije imao šibica, a čak i da ih je imao, nije bilo goriva, osim razbacanih naplavina, a ni njih nije bilo mnogo.
<BR>&nbsp;&nbsp;&nbsp;&nbsp;&nbsp;Pantalone su mu bile kao daska: bile su kruto sleđene i krckale su kad je savijao kolena. Činilo mu se da svakoga minuta temperatura pada - iako nije bilo načina da to sazna; bilo mu je suviše hladno da bi to mogao da kaže.
<BR>&nbsp;&nbsp;&nbsp;&nbsp;&nbsp;Polako se podigao i uspravio, licem prema režućem vetru, dok je sneg šuštao kroz vrbe, dok je olujom rasrđena reka besno režala, i padao mrak - i javio se jedan drugi odgovor na još nepostavljeno pitanje.
<BR>&nbsp;&nbsp;&nbsp;&nbsp;&nbsp;Neće preživeti noć na ovom ostrvu, a nema načina da ga napusti. Možda je, koliko je znao, manje od sto stopa od obale, ali čak i da je bio, kakvog je to značaja imalo. Po svoj prilici, ni na obali mu ne bi bilo mnogo bolje nego ovde.
<BR>&nbsp;&nbsp;&nbsp;&nbsp;&nbsp;Mora da postoji izlaz, ubeđivao je samog sebe. Neće on umreti na ovoj smrdljivoj maloj trunčici zemlje, na ovom bednom ostrvcetu. Ne zbog toga što je njegov život nešto naročito vredan - možda ne čak ni njemu samom. Već zato to je on bio čovek koji mora da stigne u Pjer po pomoć.
<BR>&nbsp;&nbsp;&nbsp;&nbsp;&nbsp;A to je bilo smešno. Jer nikad neće stići u Pjer. Neće otići s ovog ostrva. Na kraju, ostaće naprosto ovde gde je, i najverovatnije ga neće ni naći.
<BR>&nbsp;&nbsp;&nbsp;&nbsp;&nbsp;Kada dođu prolećne poplave, otići će niz reku sa svim ostalim nanosom koji će struja sakupiti i poneti svojom snažnom bujicom.
<BR>&nbsp;&nbsp;&nbsp;&nbsp;&nbsp;Okrenuo se i udaljio od ivice vode. Našao je mesto koje je delimično bilo zaklonjeno od vetra vrbovim gustišem, i namerno seo, sa nogama ispruženim pravo preda se. Podigao je okovratnik jakne, ali to je bio samo gest, jer ništa nije pomoglo. Čvrsto je stisnuo ruke preko grudi, zabio promrzle šake u slabašnu toplinu pazuha i zurio pravo napred, u avetinjski sumrak.
<BR>&nbsp;&nbsp;&nbsp;&nbsp;&nbsp;Znao je da greši. Kada čovek upadne u ovakvu nevolju, on mora da nastavi da se kreće. Da mu krv teče u venama. Da se bori protiv sna. Da lupa i mlati rukama. Da tupka nogama. Da se bori za život.
<BR>&nbsp;&nbsp;&nbsp;&nbsp;&nbsp;Ali to nema svrhe, pomisli on. Čovek može da prođe kroza svu tu bedu borbe i da ipak na kraju umre.
<BR>&nbsp;&nbsp;&nbsp;&nbsp;&nbsp;Mora da postoji neki drugi, bolji način.
<BR>&nbsp;&nbsp;&nbsp;&nbsp;&nbsp;Problem je, reče on sam sebi, pokušavajući da se udalji od situacije ne bi li bio objektivan - problem je otići, odvesti telo, s ovog ostrva, i to ne samo s ovog ostrva, već na neko određeno bezbedno mesto.
<BR>&nbsp;&nbsp;&nbsp;&nbsp;&nbsp;Ali bezbednog mesta nije bilo.
<BR>&nbsp;&nbsp;&nbsp;&nbsp;&nbsp;Iako se iznenada pojavilo.
<BR>&nbsp;&nbsp;&nbsp;&nbsp;&nbsp;Postojalo je jedno mesto gde može da ode. Može da se vrati do svetloplave dnevne sobe u kojoj boravi Ružičasto.
<BR>&nbsp;&nbsp;&nbsp;&nbsp;&nbsp;Ali ne! To ne bi bilo ništa bolje nego ostati na ostrvu, jer ako ode, otići će samo umom, a telo će ostati ovde. Kada se vrati, telo najverovatnije neće biti pogodno za korišćenje.
<BR>&nbsp;&nbsp;&nbsp;&nbsp;&nbsp;Ako bi mogao da tamo povede svoje telo, to bi bilo u redu.
<BR>&nbsp;&nbsp;&nbsp;&nbsp;&nbsp;Ali nije mogao da povede telo.
<BR>&nbsp;&nbsp;&nbsp;&nbsp;&nbsp;A čak i kada bi mogao, to bi moglo da bude jako pogrešno, i vrlo verovatno smrtonosno.
<BR>&nbsp;&nbsp;&nbsp;&nbsp;&nbsp;Pokušao je da se priseti podataka o toj udaljenoj planeti, ali oni su mu izmicali. Zato je počeo da kopa za njima, izvukao ih iz dubokih skladišta gde ih je nabio, i s užasom ih osmotrio.
<BR>&nbsp;&nbsp;&nbsp;&nbsp;&nbsp;Ako bi tamo otišao s telom, ne bi živeo ni minut!
<BR>&nbsp;&nbsp;&nbsp;&nbsp;&nbsp;Bio je to čist i jednostavan otrov za njegovu vrstu.
<BR>&nbsp;&nbsp;&nbsp;&nbsp;&nbsp;Ali mora da postoje druga mesta. Bilo bi drugih mesta, samo kad bi mogao da ode tamo - da ceo ode tamo.
<BR>&nbsp;&nbsp;&nbsp;&nbsp;&nbsp;Sedeo je pogrbljen od hladnoće i vlage, a čak nije ni osećao hladnoću i vlagu.
<BR>&nbsp;&nbsp;&nbsp;&nbsp;&nbsp;Tražio je Ružičasto u sebi, zvao ga, ali odgovora nije bilo.
<BR>&nbsp;&nbsp;&nbsp;&nbsp;&nbsp;Ponovo je pozvao, i opet nije bilo odgovora. Sondirao je, pretraživao i lovio ga, ali nije naišao ni na kakav trag, i znao je, gotovo kao da je nekakav glas progovorio i rekao mu, da nema svrhe da ga dalje zove ili lovi, jer ga naći neće. Sad ga više neće naći, jer je postalo deo njega. Njih dvoje stopili su se i više nije bilo ni Ružičastog ni čoveka, već je to bila nekakva čudna legura njih dvoje.
<BR>&nbsp;&nbsp;&nbsp;&nbsp;&nbsp;Nastaviti traganje za njim bilo bi kao kad bi tragao za sobom.
<BR>&nbsp;&nbsp;&nbsp;&nbsp;&nbsp;Što god bude uradio, moraće da uradi sam, uz pomoć celoga toga što je postao.
<BR>&nbsp;&nbsp;&nbsp;&nbsp;&nbsp;Postojali su podaci i ideje, postojalo je znanje, bilo je veština i određene prljavštine koja je bila Lambert Fin.
<BR>&nbsp;&nbsp;&nbsp;&nbsp;&nbsp;Sišao je u svoj um, do polica i pregradaka, do buradi sanduka i kutija, do još neverovatne hrpe još neraspoređenih stvari, zapetljanih miliona trica i kučina koje su bile navrat-nanos istovarene u njega iz navrat-nanos bića.
<BR>&nbsp;&nbsp;&nbsp;&nbsp;&nbsp;Pronašao je stvari koje su ga zapanjile i neke od kojih mu se zgadilo, kao i neke sjajne ideje, ali nijedna se nije mogla primeniti na njegov sadašnji problem.
<BR>&nbsp;&nbsp;&nbsp;&nbsp;&nbsp;A sve vreme, kao neki uporni nametljivac, radeći negde dole, um Lamberta Fina, još neapsorbovan, koga možda ni neće biti moguće apsorbovati, već koji će stalno da se vrzma negde po uglovima, neprestano je smetao.
<BR>&nbsp;&nbsp;&nbsp;&nbsp;&nbsp;Gurnuo ga je u stranu, sklonio ga s puta, pomeo pod prostirku i nastavio da traži - ali pogane misli, načela i ideje, Finove misli, nerazrešivi sadržaj tog jezgra pobesnelog užasa s Finove grozomorne planete, stalno je iskakao.
<BR>&nbsp;&nbsp;&nbsp;&nbsp;&nbsp;A kad je, po stoti put, pomeo prljavštinu, uhvatio je nagoveštaj onoga što je želeo, i počeo da pipa za njim - počeo da pipa kroza svu bestidnosti i sve zlo toga jezgra koprcajućeg užasa koje je otrgnuo iz Finovog uma. Jer tamo ga je našao - ne u svetlom nizu raznovrsnih stvari nasleđenih od Ružičastog, već u masi đubreta koju je ukrao od Fina.
<BR>&nbsp;&nbsp;&nbsp;&nbsp;&nbsp;Bilo je to tuđinsko znanje, izopačeno, ljigavo znanje, za koje je znao da potiče sa planete koja je poslala Fina kući u obliku vrištećeg manijaka; uzeo ga je u mentalne ruke i video kako radi, kako prosto radi, kako su mu logična načela, i zahvatio delić krivice i straha koji su vodili Fina uzduž i popreko Zemljom, pobesnelog od mržnje.
<BR>&nbsp;&nbsp;&nbsp;&nbsp;&nbsp;S ovom vrstom umeća zvezde postaju otvorene, fizički otvorene, svim živim bićima u vaseljeni. A Finovom neuravnoteženom umu to je moglo da znači samo jedno - i Zemlja je otvorena. To je posebno značilo da je otvorena za planetu koja je držala znanje. Ne razmišljajući kako bi druge vrste mogle to znanje da koriste, ne prepoznajući ga kao oruđe koje bi ljudska rasa mogla da iskoristi za sopstvenu dobrobit, on ga je video kao običan most između mesta na kome ga je našao i planete koju je zvao domom. I borio se svim silama da vrati svoju rođenu planetu na bivšu veličinu, da raskine njen kontakt sa zvezdama, da izgladni i zadavi Udicu uništavajući parije koje bi u budućnosti mogle da budu izabrane ili pozvane da nastave rad Udice.
<BR>&nbsp;&nbsp;&nbsp;&nbsp;&nbsp;Jer Fin je razmišljao, pomisli Blejn, kome je Finovo razmišljanje bilo kao otvorena knjiga, da će, ako Zemlja ostane neugledna i mala, i ako ne privlači pažnju, vaseljena proći pored nje, a onda će Zemlja biti bezbedna.
<BR>&nbsp;&nbsp;&nbsp;&nbsp;&nbsp;Ali, bilo kako bilo, on je u umu imao tehniku da telom ode do zvezda - i način na koji će spasti život.
<BR>&nbsp;&nbsp;&nbsp;&nbsp;&nbsp;Ali sad mora da nađe planetu na koju će bezbedno moći da ode - planetu koja ga neće otrovati, udaviti i smrviti; mesto gde će moći da živi.
<BR>&nbsp;&nbsp;&nbsp;&nbsp;&nbsp;Ponovo se zagnjurio u svoj um i tamo našao hiljade planeta, izvučenih iz gomile i uredno popisanih, koje je Ružičasto nekada posetilo.
<BR>&nbsp;&nbsp;&nbsp;&nbsp;&nbsp;Pretražio je i našao sto različitih vrsta planeta, a svaka je bila smrtonosna za nezaštićenog čoveka. I užas je rastao - da ovim tempom neće dovoljno brzo naći planetu na koju će bezbedno moći da ode.
<BR>&nbsp;&nbsp;&nbsp;&nbsp;&nbsp;Urlik oluje prodro je do njega kroz žestoku koncentraciju kojom je tragao, i otkrio da mu je hladno - daleko hladnije nego što je mislio. Pokušao je da pokrene nogu, ali jedva da je mogao da je mrdne. Vetar je vrištao na njega, izrugujući se, dok je hitao niz reku, a između naleta vetra mogao je da čuje suvo tandrkanje snežne sačme kroz vrbe.
<BR>&nbsp;&nbsp;&nbsp;&nbsp;&nbsp;Uzmaknuo je od vetra, snega i hladnoće, od vrištanja i tandrkanja - i tamo se nalazila planeta, ona koju je tražio.
<BR>&nbsp;&nbsp;&nbsp;&nbsp;&nbsp;Dvaput je proverio podatke: bili su zadovoljavajući. Tetovirao je koordinate. Dobio je sliku u umu. A onda polako, delić po delić, ubacio je metodu skoka na daljinu - i sunce postade toplo.
<BR>&nbsp;&nbsp;&nbsp;&nbsp;&nbsp;Ležao je na stomaku, ispod njega je bila trava, miris trave i zemlje. Urlik oluje je prestao i više nije bilo tandrkanja u vrbama.
<BR>&nbsp;&nbsp;&nbsp;&nbsp;&nbsp;Prevrnuo se i seo.
<BR>&nbsp;&nbsp;&nbsp;&nbsp;&nbsp;Zadržao je dah zbog onoga što je video.
<BR>&nbsp;&nbsp;&nbsp;&nbsp;&nbsp;Bio je u raju!
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
