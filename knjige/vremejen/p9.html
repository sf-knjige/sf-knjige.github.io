<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Sveštenik je ušao u ćeliju i na trenutak zastao, trepćući u polumraku.
<BR>&nbsp;&nbsp;&nbsp;&nbsp;&nbsp;Blejn je ustao i rekao mu: "Drago mi je što ste došli. Mogu samo da vam ponudim da sednete ovde na ležaj."
<BR>&nbsp;&nbsp;&nbsp;&nbsp;&nbsp;"U redu je", reče sveštenik. "Zahvaljujem vam. Ja sam otac Flanagan i nadam se da nisam nezvan gost."
<BR>&nbsp;&nbsp;&nbsp;&nbsp;&nbsp;"Ni najmanje", reče Blejn. "Radujem se što vas vidim."
<BR>&nbsp;&nbsp;&nbsp;&nbsp;&nbsp;Otac Flanagan je seo na ležaj, stenjući pomalo od napora. Bio je star čovek, sklon gojaznosti, prijateljskog lica i izboranih ruku koje su izgledale kao da su obogaljene artritisom.
<BR>&nbsp;&nbsp;&nbsp;&nbsp;&nbsp;"Sedi, sine moj", reče on. "Nadam se da ti ne smetam. Odmah da te upozorim da sam strašno nametljiv. Mislim da je to zato što sam pastir grupih ljudi, koji su većinom deca, bez obzira na njihove godine. Ima li nečega o čemu bi želeo da pričaš?"
<BR>&nbsp;&nbsp;&nbsp;&nbsp;&nbsp;"O bilo čemu", reče Blejn, "osim možda o religiji."
<BR>&nbsp;&nbsp;&nbsp;&nbsp;&nbsp;"Nisi religiozan, sine moj?"
<BR>&nbsp;&nbsp;&nbsp;&nbsp;&nbsp;"Ne baš nešto naročito", reče Blejn. "Kad god o tome razmišljam, zbunim se."
<BR>&nbsp;&nbsp;&nbsp;&nbsp;&nbsp;Starac odmahnu glavom. "Ovo su bezbožni dani. Mnogi su poput tebe. To me brine. Svetu Majku Crkvu takođe. Došli smo u teško stanje duha, jer se mnogi više bave strahom od zla nego razmišljanjem o dobru. Govore o vukodlaku, inkubu i đavolu, a pre samo sto godina svi ti strahovi bili su daleko od naših umova."
<BR>&nbsp;&nbsp;&nbsp;&nbsp;&nbsp;Negrapno se okrenuo i seo postrance da bolje vidi Blejna.
<BR>&nbsp;&nbsp;&nbsp;&nbsp;&nbsp;"Šerif mi kaže", reče on, "da dolaziš iz Udice."
<BR>&nbsp;&nbsp;&nbsp;&nbsp;&nbsp;"Nema svrhe", reče Blejn, "da to pobijam."
<BR>&nbsp;&nbsp;&nbsp;&nbsp;&nbsp;"Nikada nisam razgovarao ni sa kim iz Udice", reče stari sveštenik, gotovo promrmljavši to, kao da govori za sebe a ne Blejnu. "Samo sam čuo za Udicu, a neke od priča koje sam čuo o njoj, neverovatne su i fantastične. Neko vreme ovde je bio poslovođa stanice koju su ljudi spalili, ali nikad nisam otišao da ga vidim. Ljudi ne bi razumeli."
<BR>&nbsp;&nbsp;&nbsp;&nbsp;&nbsp;"Posle onoga što se jutros dogodilo", složio se Blejn, "ne sumnjam u to."
<BR>&nbsp;&nbsp;&nbsp;&nbsp;&nbsp;"Kažu da si ti paranormalni..."
<BR>&nbsp;&nbsp;&nbsp;&nbsp;&nbsp;"Parija, slobodno kažite", reče mu Blejn. "Nema potrebe da uvijate."
<BR>&nbsp;&nbsp;&nbsp;&nbsp;&nbsp;"Jesi li stvarno?"
<BR>&nbsp;&nbsp;&nbsp;&nbsp;&nbsp;"Oče, u nemoumici sam kako da protumačim vaše zanimanje."
<BR>&nbsp;&nbsp;&nbsp;&nbsp;&nbsp;"Samo akademski", reče otac Flanagan. "Uveravam te, samo akademski. Nešto što me lično zanima. Bezbedan si kao da se nalaziš u ispovedaonici."
<BR>&nbsp;&nbsp;&nbsp;&nbsp;&nbsp;"Nekada su", reče Blejn, "nauku sumnjičili da je skriveni neprijatelj svih religijskih istina. Ovde imamo istu stvar."
<BR>&nbsp;&nbsp;&nbsp;&nbsp;&nbsp;"Ali ljudi se", reče otac Flanagan, "opet plaše. Zatvaraju i zamandaljuju vrata. Noću ne izlaze. Na vrata i zabate domova stavljaju heksagonalne znake - heksagonalne znake, napominjem, umesto blagoslovenog krsta. Šapuću o stvarima koje su bile mrtve i pokopane još od srednjeg veka. Drhte u dimljivim odžacima uglova svojih mozgova. Izgubili su mnogo od svoje prastare vere. Prolaze kroza sve rituale, naravno, ali vidim to u njihovim očima, osećam to u njihovom govoru, nazirem to u njihovim umovima. Izgubili su prostu umetnost vere."
<BR>&nbsp;&nbsp;&nbsp;&nbsp;&nbsp;"Ne, oče, mislim da nisu. Oni su samo jako namučeni ljudi."
<BR>&nbsp;&nbsp;&nbsp;&nbsp;&nbsp;"Ceo svet se muči", reče otac Flanagan.
<BR>&nbsp;&nbsp;&nbsp;&nbsp;&nbsp;A to je tačno, reče Blejn u sebi - ceo svet se muči. Jer izgubio je heroja svoje kulture i nije uspevao da pronađe drugog, ma koliko se trudio. Izgubio je kotvu koja ga je održavala da ga ne oduvaju vetrovi nelogičnog i nerazumskog, i sada plovi po okeanu za koji ne postoje karte.
<BR>&nbsp;&nbsp;&nbsp;&nbsp;&nbsp;Nekada je nauka služila kao oslonac kulturi. Imala je logiku, razumnost i krajnju preciznost koja se probijala dole do atoma i gore do najdaljeg ruba svemira. Posejala je milione napravica da ugodi svojim sledbenicima i spustila ruku i oko Čoveka na čitavu vaseljenu, zastupajući ga. Bila je nešto u šta ste mogli verovati, jer je, između ostalog, predstavljala zbir ljudske mudrosti.
<BR>&nbsp;&nbsp;&nbsp;&nbsp;&nbsp;Ali, u suštini, bila je preneta na mašine i mašinsku tehnologiju, jer nauka je apstrakt a mašine su nešto što svako može da vidi.
<BR>&nbsp;&nbsp;&nbsp;&nbsp;&nbsp;A onda je došao dan kada je Čovek, uprkos svim svojim čudesnim mašinama, uprkos svoj svojoj slavnoj tehnologiji, oteran iz svemira, bičem prognan sa nebesa u svoj zabran na Zemlji. A toga dana kulturni bog nauke sijao je nešto slabijom svetlošću, na neki način umro u umovima ljudi.
<BR>&nbsp;&nbsp;&nbsp;&nbsp;&nbsp;A onoga drugoga dana, kada je Čovek otišao do zvezda bez pomoći mašina, slavljenje tehnologije zanavek je prestalo. Mašine, tehnologija i nauka i dalje su postojali, i dalje su se svakodnevno koristili, i dalje bili neizmerno važni, ali više nisu obrazovali kult.
<BR>&nbsp;&nbsp;&nbsp;&nbsp;&nbsp;Jer, iako je Udica koristila mašine, to nisu bile prave mašine - nisu bile mašine koje bi prihvatile široke mase čovečanstva. One nisu imale klipove i točkove, nisu imale ležajeve, osovine, poluge, niti jedno jedino dugme - nisu imale nijedan deo uobičajen za mašine. Bile su čudne i tuđinske, i nisu imale dodira ni sa čim.
<BR>&nbsp;&nbsp;&nbsp;&nbsp;&nbsp;I tako je Čovek izgubio svog heroja kulture, a pošto je njegova priroda tako ustrojena da mora da slavi nekakve apstraktne heroje, jer uvek mora da ima neki ideal i cilj, stvoren je vakuum koji je vrištao da bude ispunjen.
<BR>&nbsp;&nbsp;&nbsp;&nbsp;&nbsp;Paranormalna kinetika, uprkos svoj svojoj neobičnosti, uprkos svome tuđinskom konceptu, precizno je ispunjavala prazninu. Jer su tu, najzad, svi otkačeni kultovi bili potpuno opravdani; tu se, konačno, nalazilo obećanje krajnjeg ispunjenja želja; tu se pojavilo nešto dovoljno egzotično, ili nešto što bi moglo biti učinjeno egzotičnim, a što je zadovoljavalo dubinu ljudskih osećanja na način na koji to obična mašina nikad ne bi mogla.
<BR>&nbsp;&nbsp;&nbsp;&nbsp;&nbsp;Tu je, Bog nam pomogao, bila magija!
<BR>&nbsp;&nbsp;&nbsp;&nbsp;&nbsp;I tako je svet pošao na magijsku pijanku.
<BR>&nbsp;&nbsp;&nbsp;&nbsp;&nbsp;Klatno se, kao i obično, predaleko zanjihalo i sada se vraćalo, a užas netrpeljivosti širio se zemljom.
<BR>&nbsp;&nbsp;&nbsp;&nbsp;&nbsp;I tako je Čovek ponovo ostao bez heroja kulture, ali je umesto toga stekao neopraznoverje, koje je urličući jurilo mrakom drugog srednjeg veka.
<BR>&nbsp;&nbsp;&nbsp;&nbsp;&nbsp;"Dugo sam lupao glavu nad tim pitanjem", reče otac Flanagan. "To je nešto što prirodno mora da zanima čak i tako bezvrednog slugu crkve kao što sam ja. Jer sve što se može ticati duša i umova ljudi, mora zanimati crkvu i Svetog Oca. Istorijsko mesto Rima nalaže da sve uzmemo u obzir."
<BR>&nbsp;&nbsp;&nbsp;&nbsp;&nbsp;Blejn se neznatno pognuo spoznavši iskrenost ovoga čoveka, ali, kada je odgovorio, u glasu mu se osetio tračak gorčine: "Zato ste došli da mene proučite. Ovde ste da me ispitate."
<BR>&nbsp;&nbsp;&nbsp;&nbsp;&nbsp;U glasu starog sveštenika osetila se tuga: "Molio sam se da to ne shvatiš na taj način. Vidim da nisam uspeo. Došao sam tebi kao nekome ko mi može pomoći, a kroz mene, i crkvi. Jer, sine moj, i crkvi ponekad zatreba pomoć. Nije previše oholo reći to, mada su je, tokom cele istorije, optuživali za neumeren ponos. Ti si čovek, inteligentan čovek, koji je deo ove stvari koja služi da nas zbunjuje. Mislio sam da bi mogao da mi pomogneš."
<BR>&nbsp;&nbsp;&nbsp;&nbsp;&nbsp;Blejn je sedeo ćutke, sveštenik je sedeo i posmatrao ga, smeran čovek koji traži uslugu, a poseduje, eto, neku unutrašnju snagu koju čovek ne može a da ne oseti.
<BR>&nbsp;&nbsp;&nbsp;&nbsp;&nbsp;"Ne bih imao ništa protiv", reče Blejn. "Ne bih ako bih i za trenutak mogao da poverujem da od toga može biti ikakve koristi. Vi ste deo onoga što postoji u ovom gradu."
<BR>&nbsp;&nbsp;&nbsp;&nbsp;&nbsp;"Nije tako, sine moj. Mi ni ne odobravamo ni ne osuđujemo. Mi prosto nemamo dovoljno činjenica."
<BR>&nbsp;&nbsp;&nbsp;&nbsp;&nbsp;"Ispričaću vam svoju priču", reče Blejn, "ako je to ono što ste želeli da čujete. Ja sam putnik. Moj posao je da odlazim do zvezda. Popnem se u mašinu - e, pa, ne baš mašinu, pre je to neka vrsta izuma koji pomaže da se oslobodim svog uma; ona možda čak potiskuje moj um u pravom smeru. A pomaže i u navigaciji - vidite oče, ovo je teško reći običnim, prostim rečima. Zvuči kao blebetanje."
<BR>&nbsp;&nbsp;&nbsp;&nbsp;&nbsp;"Bez probelma te pratim."
<BR>&nbsp;&nbsp;&nbsp;&nbsp;&nbsp;"E, pa, ova navigacija. To je još jedna smešna stvar. Postoje činioci koje nikako ne možeš da izraziš jezikom. U nauci to bi bila matematika, ali to, u stvari, nije matematika. To je način da stigneš tamo, znanje kuda ideš."
<BR>&nbsp;&nbsp;&nbsp;&nbsp;&nbsp;"Magija?"
<BR>&nbsp;&nbsp;&nbsp;&nbsp;&nbsp;"Do đavola, ne - oprostite, oče. Ne, to nije magija. Kad to jednom razumeš, kad to jednom osetiš, jasno je i prosto, i postaje deo tebe. Postaje prirodno kao disanje i prosto kao pasulj. Zamislim..."
<BR>&nbsp;&nbsp;&nbsp;&nbsp;&nbsp;"Rekao bih", reče otac Flanagan, "da i nije neophodno zalaziti u mehaniku toga. Možeš li mi reći kakav je osećaj biti na drugoj zvezdi?"
<BR>&nbsp;&nbsp;&nbsp;&nbsp;&nbsp;"Ma", reče mu Blejn, "to je isto kao kad sedim ovde s vama. U početku - to jest, prvih nekoliko puta - osećaš se bestidno nag; samo um, bez tela..."
<BR>&nbsp;&nbsp;&nbsp;&nbsp;&nbsp;"I tvoj um luta unaokolo?"
<BR>&nbsp;&nbsp;&nbsp;&nbsp;&nbsp;"E, pa, ne. Mogao bi, naravno, ali to ne čini. Obično se smestiš u mašinu koju vodiš sa sobom."
<BR>&nbsp;&nbsp;&nbsp;&nbsp;&nbsp;"Mašinu?"
<BR>&nbsp;&nbsp;&nbsp;&nbsp;&nbsp;"Napravu za monitoring. Ona sakuplja sve podatke i smešta ih na traku. Dobija se celovita slika. Ne samo ono što ti vidiš - iako to nije stvarno viđenje, pre je osećanje - već i sve ostalo, sve što je moguće sakupiti. Po teoriji, a uglavnom i u praksi, mašina prikuplja podatke a um je tamo samo zbog njihovog tumačenja."
<BR>&nbsp;&nbsp;&nbsp;&nbsp;&nbsp;"A šta si video?"
<BR>&nbsp;&nbsp;&nbsp;&nbsp;&nbsp;Blejn se nasmejao. "Oče, to bi potrajalo duže nego što obojica imamo vremena."
<BR>&nbsp;&nbsp;&nbsp;&nbsp;&nbsp;"Ništa nije kao na Zemlji?"
<BR>&nbsp;&nbsp;&nbsp;&nbsp;&nbsp;"Ne baš često, jer nema mnogo planeta nalik na Zemlju. Proporcionalno, reklo bi se. Postoji, u stvari priličan broj. Ali mi nismo ograničeni samo na planete nalik na Zemlju. Idemo gde god mašina može da radi, a s obzirom na to kako su te mašine napravljene, to praktično znači svuda..."
<BR>&nbsp;&nbsp;&nbsp;&nbsp;&nbsp;"Čak i do srca nekog drugog sunca?"
<BR>&nbsp;&nbsp;&nbsp;&nbsp;&nbsp;"Mašina ne može. Bila bi uništena. Rekao bih da um može. Ali to se, koliko ja znam, nikada nije dogodilo."
<BR>&nbsp;&nbsp;&nbsp;&nbsp;&nbsp;"A tvoja osećanja? O čemu razmišljaš?"
<BR>&nbsp;&nbsp;&nbsp;&nbsp;&nbsp;"Ja osmatram", reče Blejn. "Zato i idem."
<BR>&nbsp;&nbsp;&nbsp;&nbsp;&nbsp;"Nemaš osećaj da si gospodar celog svemira? Nikad ne pomisliš da Čovek u šaci drži celu vaseljenu?"
<BR>&nbsp;&nbsp;&nbsp;&nbsp;&nbsp;"To o čemu vi razmišljate, greh je oholosti i taštine. Ne, nikad. Ponekad se čovek uzbudi od spoznaje gde se nalazi. Često te obuzme osećaj divljenja, ali najčešće si zbunjen. Neprestano te nešto opominje koliko si beznačajan. A ponekad zaboraviš da si ljudsko biće. Postaneš mehur života - brat svemu što je ikada postojalo i što će ikada postojati."
<BR>&nbsp;&nbsp;&nbsp;&nbsp;&nbsp;"A razmišljaš li o Bogu?"
<BR>&nbsp;&nbsp;&nbsp;&nbsp;&nbsp;"Ne", reče Blejn. "To mi se nikad nije desilo."
<BR>&nbsp;&nbsp;&nbsp;&nbsp;&nbsp;"To je jako loše", reče otac Flanagan. "To je čak zastrašujuće. Biti tamo sam..."
<BR>&nbsp;&nbsp;&nbsp;&nbsp;&nbsp;"Oče, od samog početka stavio sam vam do znanja da ja nisam neki religiozan čovek - ne u prihvaćenom smislu te reči. I pošteno sam igrao s vama."
<BR>&nbsp;&nbsp;&nbsp;&nbsp;&nbsp;"Jesi", reče otac Flanagan.
<BR>&nbsp;&nbsp;&nbsp;&nbsp;&nbsp;"A ako će vaša sledeća pitanja biti: Može li religiozan čovek da ode do zvezda i da zadrži svoju veru? Može li da ode tamo i vrati se pun vere? Da li će mu putovanje do zvezda oduzeti nešto od istinskog verovanja koje je posedovao? onda bih vas molio da definišete termine."
<BR>&nbsp;&nbsp;&nbsp;&nbsp;&nbsp;"Termine?" zapanjeno reče otac Flanagan.
<BR>&nbsp;&nbsp;&nbsp;&nbsp;&nbsp;"Da, prvo veru. Šta podrazumevate pod verom? Je li vera dovoljna Čoveku? Da li on treba da se zadovolji samo verom? Zar ne postoji način da se ođe do istine? Da li je vera, ili verovanje u nešto za šta se može naći samo filozofski dokaz, istinsko obeležeje hrišćanina? Ili je crkva trebalo da odavno..."
<BR>&nbsp;&nbsp;&nbsp;&nbsp;&nbsp;Otac Flanagan podiže ruku. "Sine moj!" reče on. "Sine moj!"
<BR>&nbsp;&nbsp;&nbsp;&nbsp;&nbsp;"Zaboravite, oče. Nije trebalo da to kažem."
<BR>&nbsp;&nbsp;&nbsp;&nbsp;&nbsp;Sedeli su tamo jedan tren, gledajući jedan u drugoga; nijedan nije razumeo onog drugog. Kao da su dva tuđinca, pomisli Blejn. S tačkama gledišta razmaknutim milionima milja, a ipak - obojica su ljudi."
<BR>&nbsp;&nbsp;&nbsp;&nbsp;&nbsp;"Zaista mi je žao, oče."
<BR>&nbsp;&nbsp;&nbsp;&nbsp;&nbsp;"Nema potrebe. Sam si rekao. Ima nekih koji vreuju u to, ili misle da veruju, ali to nikada ne bi rekli. Barem si iskren."
<BR>&nbsp;&nbsp;&nbsp;&nbsp;&nbsp;Pružio je ruku i polako potapšao Blejnovu.
<BR>&nbsp;&nbsp;&nbsp;&nbsp;&nbsp;"Ti si telepata?" upita on.
<BR>&nbsp;&nbsp;&nbsp;&nbsp;&nbsp;"I teleporter. Ali ograničeni. Jako ograničeni."
<BR>&nbsp;&nbsp;&nbsp;&nbsp;&nbsp;"Je li to sve?"
<BR>&nbsp;&nbsp;&nbsp;&nbsp;&nbsp;"Ne znam. Nikad nisam kopao naokolo."
<BR>&nbsp;&nbsp;&nbsp;&nbsp;&nbsp;"Misliš, možda imaš i drugih sposobnosti kojih nisi svestan?"
<BR>&nbsp;&nbsp;&nbsp;&nbsp;&nbsp;"Vidite, oče, u PK imate određeni mentalni kapacitet. Prvo imaš proste stvari, lake stvari - telepatija, teleportacija, predosećanja. Odatle se kreće dalje - ili, bar, neki kreću dalje. Razvijaš se. Neki posle nekog vremena prestanu da se razvijaju, a drugi nastave. Nijedna od tih sposobnosti nije posebna; same sposobnosti prost su odraz celovitosti uma. One, sve zajedno na gomili, čine um koji radi onako kako je oduvek trebalo da radi, od samog početka, samo da mu je pružena šansa."
<BR>&nbsp;&nbsp;&nbsp;&nbsp;&nbsp;"I to nije zlo?"
<BR>&nbsp;&nbsp;&nbsp;&nbsp;&nbsp;"Naravno. Ako se pogrešno koristi jeste zlo. A mnogi ljudi pogrešno ga koriste, mnogo je nestručnjaka koji se nikad nisu potrudili da razumeju ili analiziraju moć koju imaju. Ali Čovek je pogrešno koristio i svoje ruke. Ubijao je, krao..."
<BR>&nbsp;&nbsp;&nbsp;&nbsp;&nbsp;"A ti nisi veštac?"
<BR>&nbsp;&nbsp;&nbsp;&nbsp;&nbsp;Blejn je hteo da se nasmeje - smeh se budio u njemu - ali nije mogao. Bilo je suviše straha da bi se čovek smejao. "Ne, Oče, kunem vam se. Nisam veštac. Ni vukodlak. Ni..."
<BR>&nbsp;&nbsp;&nbsp;&nbsp;&nbsp;Starac je podigao ruku i zaustavio ga.
<BR>&nbsp;&nbsp;&nbsp;&nbsp;&nbsp;"Sad smo jednaki", izjavio je. "I ja sam rekao nešto što nije trebalo da kažem."
<BR>&nbsp;&nbsp;&nbsp;&nbsp;&nbsp;Kruto je ustao s ležaja i ispružio ruku. Prsti su mu bili iskrivljeni artritisom, ili nešto drugo nije bilo u redu s njima.
<BR>&nbsp;&nbsp;&nbsp;&nbsp;&nbsp;"Hvala ti", reče on. "Bog ti pomogao."
<BR>&nbsp;&nbsp;&nbsp;&nbsp;&nbsp;"Bićete ovde večeras?"
<BR>&nbsp;&nbsp;&nbsp;&nbsp;&nbsp;"Večeras?"
<BR>&nbsp;&nbsp;&nbsp;&nbsp;&nbsp;"Kada ovdašnji meštani dođu da me odvedu i obese? Ili ih spaljuju na lomači?"
<BR>&nbsp;&nbsp;&nbsp;&nbsp;&nbsp;Starac s gnušanjem iskrivi lice. "Ne razmišljaj o takvim stvarima. Sigurno u ovom gradu..."
<BR>&nbsp;&nbsp;&nbsp;&nbsp;&nbsp;"Spalili su trgovačku stanicu. Ubili bi poslovođu."
<BR>&nbsp;&nbsp;&nbsp;&nbsp;&nbsp;"To nije bilo u redu", reče otac Flanagan. "Rekao sam im to. Jer sam siguran da nisu samo članovi moje parohije u tome učestvovali. Nisu samo oni bili, bilo je i mnogo drugih. Ali morali su da znaju šta treba. Godinama sam radio među njima da se baš takve stvari ne bi događale."
<BR>&nbsp;&nbsp;&nbsp;&nbsp;&nbsp;Blejn je ispružio ruku i stisnuo ruku oca Flanagana. Ubogaljeni prsti stegli su se u topao, čvrst stisak.
<BR>&nbsp;&nbsp;&nbsp;&nbsp;&nbsp;"Šerif je dobar čovek", reče sveštenik. "Uradiće sve što bude mogao. I ja ću razgovarati s nekima od njih."
<BR>&nbsp;&nbsp;&nbsp;&nbsp;&nbsp;"Hvala vam, oče."
<BR>&nbsp;&nbsp;&nbsp;&nbsp;&nbsp;"Sine moj, plašiš li se smrti?"
<BR>&nbsp;&nbsp;&nbsp;&nbsp;&nbsp;"Ne znam. Često sam mislio da se neću plašiti. Moram da sačekam i otkrijem."
<BR>&nbsp;&nbsp;&nbsp;&nbsp;&nbsp;"Moraš imati veru."
<BR>&nbsp;&nbsp;&nbsp;&nbsp;&nbsp;"Možda i hoću. Ako uspem da je nađem. Molićete se za mene?"
<BR>&nbsp;&nbsp;&nbsp;&nbsp;&nbsp;"Bog te čuva. Moliću se za srećno popodne."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
