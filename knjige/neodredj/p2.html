<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;"Dijersane, da li me čujete?"
<BR>&nbsp;&nbsp;&nbsp;&nbsp;&nbsp;Danijel nije imao vremena da odgovori. On samo što je napravio skok od nekoliko dana u svoju prošlost - ali naravno, on to nije shvatio. Bio je u kolima na putu za Šartr. Spuštao se sumrak. Letovi golubova lelujali su se nad potamnelom ravnicom. Kule katedrale izgledale su gotovo kao bliznakinje izvajane u crno poslednjim svetlucanjem sutona. Siva magla zaokruživala je uglove severnog zvonika i obavijala oštricu njegovog šiljka... Danijel upali svoje farove za ukrštanje. Munja zaigra preko žitnog polja. Vozio je bez tačno određenog cilja. To je bila jedna od onih vožnji kad je on tražio samo slobodu i usamljenost. Možda će se zaustaviti u nekoj krčmi pored Nožan-le-Rotrua, ješće bez žurbe i vratiće se u Pariz... u jednom trenutku pomisli da više nije na autoputu broj 10. Jedan znak u vidu strele pokazivao je: Perta na Riabi. On nije znao za to neobično ime. Međutim, nekoliko minuta kasnije stigao je u predgrađe Šartra i zapitao se: budalo, zašto si odbio Defnerov predlog? Vratiti se kod Serbe a zatim svratiti kod Nereka - to bi bila tvoja životna šansa. Elena je sigurno intervenisala zbog mene. On će mi to zameriti. Bila je to šansa da tiho napustim bordel Seaka i ja sam je promašio. Da iz njega izađem, dobri bože! Znači, nikad iz njega neću izaći.
<BR>&nbsp;&nbsp;&nbsp;&nbsp;&nbsp;U Seaku u visokim krugovima vlasti besnela je nemilosrdna borba za nasleđivanje generala Demezona koji odlazi u penziju. Sukobljavalo se više klika. U načelu, položaj Delegiranog upravnika u direkciji programa (istraživanja i fabrikacije), bio je predsoblje za predsedništvo: Maks Rolan, počasni nosilac tog položaja, logično je trebalo da nasledi generala. Međutim, ne mali broj drugih kandidata direktno je guralo napred svoje pione: Parelija, Lažerdijea, Kolena, Dimulena, a naročito Robera Sartesa, direktora fabrike u Šoaziju... Pri čemu ne treba zaboravljati Serba. Zar je Hajnrih Defner, nemački direktor po položaju ravan Serbi, mogao da postane predsednik Seaka? To bi sam bio bog znao - ako bi se interesovao za kapitalističko prljavo rublje... Delegiran Serbi, Danijel je stalno pripadao Birou za tehničku dokumentaciju Seaka i zavisio od Centralne službe za dokumentaciju i istraživanja kojom je rukovodio Maks Rolan, pošto je Evropski centar za istraživanja u primenjenoj biohemiji (Serba), farmaceutsko odeljenje Nerek algemeine Chemikalien, bilo zajednički ogranak Društva za proučavanje i primenu hemije i fizike (Seak), i Nereka i Frobašea. Njegove simpatije i želje bile su naklonjene Roberu Sartesu, njegovom bivšem gazdi u Šoaziju, kog su njegovi saradnici iskreno ili ironično nazivali Velikim Zmajem. Ako bi Maks Rolan pobedio njegov položaj u BTD-u postao bi nesiguran. Pa šta! Bilo bi dezerterstvo napustiti Seak u trenutku kad je počinjao rat varalica za nasledstvo. E, pa lepo, imao je pravo da pobegne iz te korpe krabova. Suviše je otmeno šetati se među ljuskarima kad se nema ljuštura! Ili: kad neko nema kandže, drži se na odstojanju kao gazela. Krupne zveri počele su da se svađaju oko žive žrtve, a on je bio suviše mala grabljivica da bi mogao učestvovati u komadanju divljači. Zavisno od ishoda borbe, bio bi ujeden ili bi dobio komad iznutrice. Ali, morao je priznati sebi, još je bio žedan društvenog uspeha. Bio je spreman da izdrži jedan ujed da bi igrao neku ulogu, ma koliko mala, ma koliko osrednja ona bila. A bilo ga je malo stid samog sebe.
<BR>&nbsp;&nbsp;&nbsp;&nbsp;&nbsp;Jurio je kroz noć. Mnogo se vozio tim svojim starim folksvagenom. U kolima je provodio duge časove, što je bio najbolji način da malo ublaži svoju samoću ne izazivajući obazrivost dobrih ljudi. Voleo je da projuri nekoliko desetina kilometara, katkad i stotine, oko Pariza prema Solonji, Anžuu, Normandiji. On bi se ukočio, čak ništa ne bi gubio od svojih refleksa, mirnih i budnih živaca, a duha slobodnog, ako ne i lucidnog. U folksvagenu, u tom mehuru koji je lebdeo u sredini večnosti, ništa se mije moglo desiti. Vreme je postajalo mekano kao testo, a svet bezopasan. Oko njega se obrazovao tajanstveni žaštitni omot. Nemoguće je poverovati da će se zbilja dogoditi nešto, ako malo naglo skrene upravljačem udesno. To bi bilo lako. Sve izgleda nestvarno, prekid faze s materijom, ne samoubistvo, već iskustvo. Sudariš se s jednim drvetom, ubijen si, budiš se na putu: zaokret upravljačem; sudariš se s drvetom; ubijen si; budiš se na putu; nagli zaokret upravljačem; sudaraš se sa drvetom; ubijen si; budiš se na putu; nagli zaokret upravljačem; ti si...
<BR>&nbsp;&nbsp;&nbsp;&nbsp;&nbsp;Folksvagen je jurio kroz noć. Svetlost gradova i sela rasipala se po njihovim laganim putanjama. Vreme kao da je bilo ukočeno. Danijel je uživao u iluziji da živi večni trenutak. Udaljeni brežuljci su se kao plava čipka ocrtavali na vidiku obasjanom mesečevom svetlošću. Zujanje motora bilo je slično šumu morske školjke kad se prinese uhu. Danijel je lebdeo između dveju voda, u unutrašnjosti nekog grubog dvoljuskara i površine iznad njega koja se tu i tamo presijavala oštrom svetlošću. Pustio je da ga obuzme mirna vrtoglavica. Utisak što vidi svet koji oko njega oživljava, dok on sam ostaje nepomičan, postajao je sve jači i jači i sve više ga je uznemiravao. U jednom trenutku prihvatio je pomisao da je prostor bio bezoblična stvar koja se obrće oko Danijela Dijersana...
<BR>&nbsp;&nbsp;&nbsp;&nbsp;&nbsp;Prostor se okrete i on poče da se desnom obalom vozi prema Šoaziju. Pođe avenijom Vilnev i zaustavi se pred fabrikom i dva puta zasvira sirenom. Noćni čuvar pojavi se sa svojom crnom kapom, ali se ne pomače. On je bio nekadanji žandar, visoko svestan svog značaja. Danijel sačeka nekoliko trenutaka, pa se zatim reši da izađe iz kola da bi udovoljio ritualu: "Šta želite u ovo vreme?"
<BR>&nbsp;&nbsp;&nbsp;&nbsp;&nbsp;"Hoću da razgovaram sa direktorom, naravno."
<BR>&nbsp;&nbsp;&nbsp;&nbsp;&nbsp;On pokaza ličnu kartu Seaka, žutu sa dvema mrkim crtama.
<BR>&nbsp;&nbsp;&nbsp;&nbsp;&nbsp;"Ah, da, Dijersan, vi ste već dolazili."
<BR>&nbsp;&nbsp;&nbsp;&nbsp;&nbsp;"Najmanje deset puta."
<BR>&nbsp;&nbsp;&nbsp;&nbsp;&nbsp;"Telefoniraću."
<BR>&nbsp;&nbsp;&nbsp;&nbsp;&nbsp;"Nije potrebno. Veliki Zmaj me očekuje."
<BR>&nbsp;&nbsp;&nbsp;&nbsp;&nbsp;"Takvo je pravilo. Prošlo je devet časova."
<BR>&nbsp;&nbsp;&nbsp;&nbsp;&nbsp;"Pa dobro. Telefonirajte."
<BR>&nbsp;&nbsp;&nbsp;&nbsp;&nbsp;Danijel ponovo uđe u svoj folksvagen, ostavljajući vrata otvorena da bi ponovo pročitao Elenino pismo na svetlosti unutrašnje svetiljke.
<BR>
<BR>&nbsp;&nbsp;&nbsp;&nbsp;&nbsp;Dragi moj Danijele,
<BR>&nbsp;&nbsp;&nbsp;&nbsp;&nbsp;Okolnosti za koje ćeš saznati kasnije primoravaju me da se vratim u Nemačku. Monika treba da mi neke stvari pošalje kasnije, a ostalo nije važno. Uopšte se ne brini, jer nikad neću biti vrlo daleko od tebe. Sigurna sam da ćeš se izvući i da ćemo se ponovo videti. Dobro si uradio što nisi prihvatio Defnerov predlog. Mislim da je to bila zamka koju su postavili naši neprijatelji. Što se tiče mebsitala mogu ti reći da budeš bez brige. Hronoliza je moj izum. To će možda jednog dana postojati, ali ne tako skoro...
<BR>
<BR>&nbsp;&nbsp;&nbsp;&nbsp;&nbsp;Danijela zaslepi bledo sevanje munje. Imao je utisak kao da je skočio u mestu, dok mu je pismo klizilo između prstiju. On ga čvrsto stisnu i nastavi svoje uzbuđeno čitanje.
<BR>
<BR>&nbsp;&nbsp;&nbsp;&nbsp;&nbsp;Uopšte se ne brini. Žalim što se u ovom trenutku naši planovi ne mogu ostvariti, ali ti si svakako pogrešio što nisi prihvatio Defnerov predlog: to ti je bila šansa koja ti se više nikad neće pružiti... Jesi li uništio kutiju mebsitala? Hronolitici su krajnje opasni i ti nisi imao prava da imaš tu kutiju.
<BR>
<BR>&nbsp;&nbsp;&nbsp;&nbsp;&nbsp;Danijel savi pismo i stavi ga u džep. Nešto se nije slagalo. Ali šta? Nameravao je da o mebsitalu i hronolizi upita Robera Sartesa. U svakom slučaju on neće uništiti kutiju sa pilulama. Možda će čak pokušati da izvrši neki pokušaj, već prema tom šta bude rekao Sartes.
<BR>&nbsp;&nbsp;&nbsp;&nbsp;&nbsp;Čuvar mu dade znak da je sve u redu i poče da otvara rešetkastu gvozdenu kapiju. Danijel se nasmeši. Da, sve se dobro odvijalo, on će se izvući. On krenu glavnom alejom, pomalo rasejano, dok mu je otežalo desno stopalo pritiskivalo papučicu za gas. Masivne zgrade zaklanjale su prema nebu ogromno pravougaono dvorište. Kao da su spore ledene sante prolazile ledenim dekorom iz bajke: severni pol Žila Verna s oazom u sredini, u kojoj su cvetale narandže. Odjednom, nalete nešto crno. Danijel naglo prikoči i dvaput okrete upravljač. Gume zaškripaše.
<BR>&nbsp;&nbsp;&nbsp;&nbsp;&nbsp;Oba vozila se gotovo dodirnuše a njihovi branici se malo sudariše. Pežo 404, metalno siv, iznenada je izleteo zdesna iz jedne sporedne aleje. Svetlela su mu samo poziciona svetla, ili su mu sva svetla bila ugašena. Sad mu je srednje svetlo bilo upaljeno, a njegov vozač krenu glavnim putem držeći se desne strane u najvećoj mogućoj meri. Zatim se naglo ispe na pločnik i pođe travnjakom. Pežo 404 sad je išao samo jednim točkom po glavnoj aleji. Čovek - ako je to bio čovek - bio je dosta hladnokrvan... ili je brižljivo pripremio svoj poduhvat. Ali u kom cilju?
<BR>&nbsp;&nbsp;&nbsp;&nbsp;&nbsp;Danijel je bio savršeno svestan da je već doživeo ovaj prizor. Više je bio razdražen no iznenađen. On je dobro znao za onaj izraz 'već videno-već doživljeno'. On odgovara izvesnom nervoznom kretanju u moždanim ćelijama, a naravno ne objektivnom fenomenu... sem ako samo vreme nije bilo moždani fenomen.
<BR>&nbsp;&nbsp;&nbsp;&nbsp;&nbsp;Vrata se zalupiše. Danijel siđe držeći jednu ruku u džepu svog sakoa. U takvim slučajevima je uvek žalio što ne puši. Umirilo bi ga kad bi pripalio cigaretu i ulilo bi mu nešto samouverenosti. Osećao se nelagodno i kao stranac u svom sopstvenom životu... Jedan visok čovek sa šeširom na glavi stade pred folksvagen. Danijel mu je rđavo video glavu, ali je odmah prepoznao tu dugačku priliku klimatavih ruku: bio je to Forestije, starešina ličnih čuvara Seaka, žandar preduzeća. On učini pokret kao da hoće baciti cigaretu koju nije pušio. Šta, bogamu, radi tu Forestije, bogamu Forestije, bogamu Forestije, bogamu...?
<BR>&nbsp;&nbsp;&nbsp;&nbsp;&nbsp;"Šta radite tu?" dreknu Forestije. "Zamišljate li da ste na autoputu?"
<BR>&nbsp;&nbsp;&nbsp;&nbsp;&nbsp;"Ali ja i jesam na autoputu", odgovori Danijel mirno.
<BR>&nbsp;&nbsp;&nbsp;&nbsp;&nbsp;On se seti da je bio miran onog puta i to mu je pomoglo. Forestije prsnu u smeh.
<BR>&nbsp;&nbsp;&nbsp;&nbsp;&nbsp;"Prijatelju, je li se vi to sa mnom sprdate?"
<BR>&nbsp;&nbsp;&nbsp;&nbsp;&nbsp;Danijel učtivo ali hladno upita:
<BR>&nbsp;&nbsp;&nbsp;&nbsp;&nbsp;"Da li se štogod desilo vašim kolima?"
<BR>&nbsp;&nbsp;&nbsp;&nbsp;&nbsp;"Ne, ništa, bar tako mislim, ali ni to nije vaša zasluga."
<BR>&nbsp;&nbsp;&nbsp;&nbsp;&nbsp;Gust polumesec zamračio se u ljubičasto nebo poput nekog dugmeta napola uvučenog u rupicu. Kroz zastakljene široke prozore laboratorija probijale su se sumnjive munje. Danijel se borio protiv strepnje koja ga je obuzimala. Forestije je rđav susret, ali on je osećao da postoje i drugi povodi za njegovo nelagodno osećanje.
<BR>&nbsp;&nbsp;&nbsp;&nbsp;&nbsp;"Recimo da sam išao nešto brže", reče. "Recimo, takođe, da vi niste dovoljno upalili farove. Mislim da je to pravedno. I ne govorimo više o tom. Laku noć."
<BR>&nbsp;&nbsp;&nbsp;&nbsp;&nbsp;"Trenutak, Dijersane. Da li dolazite kod Velikog Zmaja? Bar tako pretpostavljam."
<BR>&nbsp;&nbsp;&nbsp;&nbsp;&nbsp;"Prirodno."
<BR>&nbsp;&nbsp;&nbsp;&nbsp;&nbsp;"Zvanično?"
<BR>&nbsp;&nbsp;&nbsp;&nbsp;&nbsp;"Da, nosim prevode."
<BR>&nbsp;&nbsp;&nbsp;&nbsp;&nbsp;"U ovo doba? Prevode? Eto, proizvedoše vas u kurira!"
<BR>&nbsp;&nbsp;&nbsp;&nbsp;&nbsp;"Treba da zbog tog posla razgovaram sa gospodinom Sartesom. On nema vremena da me primi preko dana."
<BR>&nbsp;&nbsp;&nbsp;&nbsp;&nbsp;"Mislio sam da ste premešteni kod Serbe. Otkud to da vi još radite prevode za Sartesa?"
<BR>&nbsp;&nbsp;&nbsp;&nbsp;&nbsp;"Ja još pripadam BZP-u." <EM>Biro za prevode.</EM>
<BR>&nbsp;&nbsp;&nbsp;&nbsp;&nbsp;"Da li gospodin Maks Rolan zna da vi radite za Sartesa?"
<BR>&nbsp;&nbsp;&nbsp;&nbsp;&nbsp;"Pretpostavljam da ga to ne zanima. Ja ne radim za bilo kog: ja radim za Seak."
<BR>&nbsp;&nbsp;&nbsp;&nbsp;&nbsp;"Zato što smatrate da je Sartes Seak."
<BR>&nbsp;&nbsp;&nbsp;&nbsp;&nbsp;"A zar to nije tako?"
<BR>&nbsp;&nbsp;&nbsp;&nbsp;&nbsp;"Shvatam. Vi mislite da će Sartes naslediti generala?"
<BR>&nbsp;&nbsp;&nbsp;&nbsp;&nbsp;"Baš me briga: to nema nikakve veze sa mojim radom."
<BR>&nbsp;&nbsp;&nbsp;&nbsp;&nbsp;"Dobro, laku noć."
<BR>&nbsp;&nbsp;&nbsp;&nbsp;&nbsp;Danijel sleže ramenima i pope se u svoja kola. Znači, rat je u Seaku uvijen i diskretan. Svako je pazio na stavove drugih i pokretao svoje pione. Danijel pomisli da je u izvesno vreme Veliki Zmaj imao neke planove u vezi s njim. Ali te barabe su udesile da odem iz Soazija. BZP, dok se suprotno ne dokaže, bio je domen Maksa Rolana. Možda su hteli da me stave pod nadzor i da me neutrališu? Ili je to možda bio Sartesov podmukao poduhvat pokušavajući da jednog od svojih odanih ljudi ubaci kod neprijatelja? U određenom trenutku mogao bih odigrati neku ulogu pod uslovom da me Maks Rolan nije podmetnuo prebacujući me Serbi...
<BR>&nbsp;&nbsp;&nbsp;&nbsp;&nbsp;Danijel ostavi svoj folksvagen pored Sartesovog BMV-a, zatim obiđe jedan gust ružičnjak, a miris ruža pogodi ga u srce. On pritisnu zvonce na jednim ulaznim uzanim vratima od masivnog drveta, bez ručice i vidljive brave. Zatim tiho izgovori svoje ime. Forestije nije imao nikakve mogućnosti da uđe u poslovne prostorije da bi čuo razgovor između Danijela i Velikog Zmaja, što je svakako bio njegov cilj. Da, on me je svakako pratio, zatim je pokušao da prvi uđe u dvorište u nameri da se sakrije, možda iza ružičnjaka, da ukoči bravu u vratima kad budem ušao i da kod Sartesa upadne nekoliko trenutaka posle mene... Da, tako je. Ali zašto li me je ta baraba pratila? Zbog Elene?
<BR>&nbsp;&nbsp;&nbsp;&nbsp;&nbsp;Vrata se otvoriše uz tihu škripu. Danijel proveri da li su se sasvim zatvorila. Forestije je promašio! On pođe nekoliko koračaja unazad, zatim zastade da bi odahnuo. Spasen! On zažmuri i na trenutak utonu u laku sanjivost. U tom dobi udarac u potiljak. Oseti po nosu i po usnama neki oštri hladan mlaz. Neko ga je prskao aerosolom. Imao je osećanje da mu je postavljena zamka. Međutim, jedan deo njega samog, razuman i skeptičan, nije hteo da se obazre na to upozorenje... Probudilo ga je jako osećanje hladnoće u jednoj nozi. Bio je ispružen na nekoj klupi ili kanabetu. Njegova noga se naslanjala na neko sleđeno staklo. Iznad njega je bila sijalica bez abažura. Bio je potpuno nag. Neki čovek obučen u sivi kišni mantil gurao je njegovu košulju i njegovo odelo u jednu jutanu vreću. Odaja je bila gotovo prazna. U sredini je bio jedan sto dve ili tri stolice, jedna škrinja sa ukrasima na njoj... Uđe mlada žena plave kose noseći zdelu vode koja se pušila i ostavi je na stolu. Začu se metalni zvuk.
<BR>&nbsp;&nbsp;&nbsp;&nbsp;&nbsp;Danijel se osloni na lakat i iza sebe ugleda čoveka sa šeširom natučenim na oči. Iznenada se pojavi neka četvrta osoba sa zavežljajem odela ispod pazuha. Bio je to dugačak i visok tip, prosede kose, mršava lica, ogromne brade; jedna duboka bora koja je polazila od oka, prelazila je preko obraza, praveći krivinu oko kraja usana. Forestije!
<BR>&nbsp;&nbsp;&nbsp;&nbsp;&nbsp;"Hajde Dijersane, ne uzbuđujte se!"
<BR>&nbsp;&nbsp;&nbsp;&nbsp;&nbsp;Kraj ove rečenice odjeknu u hodniku. Šef bezbednosti nagonski utiša svoj glas.
<BR>&nbsp;&nbsp;&nbsp;&nbsp;&nbsp;"Budite sportski duh, do đavola! Ne može se uvek dobijati."
<BR>&nbsp;&nbsp;&nbsp;&nbsp;&nbsp;Danijel se uzdrža da odgovori, da nikad nije ništa dobio. Ali, možda je on ipak dobio, i ne znajući za to. To je bilo ohrabrenje. Drhtao je od hladnoće. Forestije mu baci odelo pred noge. Mlada žena se okrete. Držala je jedan špric za potkožne injekcije i paketić vate. Danijel oseti miris alkohola i pokuša da ustane. Čovek koji je se nalazio iza klupe ivicom dlana ga udari po ramenu i on pade na svoje mesto.
<BR>&nbsp;&nbsp;&nbsp;&nbsp;&nbsp;"Šefe, hoću li mu u nos uštrcati još jedan mlaz?"
<BR>&nbsp;&nbsp;&nbsp;&nbsp;&nbsp;"Ne", zamoli žena. "Sad ne treba da spava. Ja moram da pazim na dejstvo injekcije."
<BR>&nbsp;&nbsp;&nbsp;&nbsp;&nbsp;"Ostavite me na miru!" dreknu Danijel.
<BR>&nbsp;&nbsp;&nbsp;&nbsp;&nbsp;"Nemojte biti budala", reče Forestije. "Nećemo vas ubiti. Hoćemo samo da vas malo urazumimo."
<BR>&nbsp;&nbsp;&nbsp;&nbsp;&nbsp;"Konačno, zaboga, šta hoćete od mene?"
<BR>&nbsp;&nbsp;&nbsp;&nbsp;&nbsp;U to vreme eksplodira. Danijel obazrivo pruži ruku i pomilova Babara, ružičastog slona koji se nalazio na noćnom stočiću, i oseti se potpuno sigurnim. Bio je u svom krevetu, u svojoj sobi u ulici Vernej. Kako je u to mogao sumnjati. U mislima je imao neodređen talas zahvalnosti civilizaciji. Neki nežan ženski glas pevušio je: Jadan mornar - jadan mornar - ti koji odlaziš - u Pertu - prema Perti na Riabi!
<BR>&nbsp;&nbsp;&nbsp;&nbsp;&nbsp;Njegovo detinjstvo prođe kroz njega sa ushićenom nežnošću i on se seti.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
