<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BELEŠKA IZDAVAČA
<P>&nbsp;&nbsp;&nbsp;&nbsp;&nbsp;Ova knjiga je objavljeni rukopis koji je nađen u posmrtnim papirima profesora Pitera Hogarta. Taj veliki um nije stigao, na žalost, da pripremi i konačno završi rukopis na kome je radio duže vreme. Sprečila ga je bolest kojoj je podlegao. Pošto je o tom radu, za njega lično izuzetnom a preduzetom ne toliko s voljom, koliko iz osećanja dužnosti, Pokojnik govorio nerado, čak i sa bliskim ljudima, u koje imam čast da se ubrajam - tokom pripremnih radova koji su imali za cilj da rukopis pripreme za izdavača, iskrsle su izvesne nejasnoće i sporna pitanja. Istine radi dužan sam da izjavim kako su se u krugu lica upoznatih s tekstom čuli glasovi koji su se suprotstavljali objavljivanju pošto, tobože, ni Pokojnik nije nameravao da svoj tekst objavi. Nije ipak sačuvana nijedna pismena izjava u tome duhu, i treba smatrati da su takva mišljenja bezrazložna. Jasno je bilo, međutim, da stvar nije završena, pošto nije imala ni naslova kao i to da je samo u obliku nacrta pronađen poseban fragment koji je - i tu se upravo kriju glavne sumnje - trebalo da posluži bilo kao uvod, bilo kao pogovor knjige.
<BR>&nbsp;&nbsp;&nbsp;&nbsp;&nbsp;Kao Pokojnikov prijatelj i kolega, izabran od zaveštaočeve strane, odlučio sam najzad da od tog fragmenta, bitnog za razumevanje celine, načinim uvod. Naslov Glas Gospodara predložio je izdavač, gospodin Džon F. Kiler, kome na ovom mestu želim da izrazim zahvalnost na brizi koju je ukazao pri objavljivanju poslednjeg rada profesora Hogarta, a hteo bih da izrazim zahvalnost takođe gospođi Rozamondi T. Šeling, koja se s takvom brigom posvetila pripremnim poslovima i koja je izvršila konačnu korekturu teksta.
<BR>
<BR>&nbsp;&nbsp;&nbsp;&nbsp;&nbsp;Profesor Tomas V. Voren
<BR>&nbsp;&nbsp;&nbsp;&nbsp;&nbsp;Matematički odsek Univerziteta u Vašingtonu
<BR>&nbsp;&nbsp;&nbsp;&nbsp;&nbsp;Vašington DC, aprila 1996. godine
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
