<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. VRHOVNA POGLAVARKA
<P>&nbsp;&nbsp;&nbsp;&nbsp;&nbsp;Kada dođe veče, Tomas Kovenant je sedeo na svom balkonu da bi gledao zalazak sunca iza Zapadnik-planina. Iako leto tek što je prošlo, na mnogim vrhovima video se blesak snežne beline. Dok je sunce zalazilo iza njih, zapadno nebo sjalo je mešavinom hladnoće i vatre. Belo srebro odražavalo se sa snega preko dna veličanstvenog neba, plemeniti narandžasto-zlatni prizor koji je punim jedrima brodio preko obzorja.
<BR>&nbsp;&nbsp;&nbsp;&nbsp;&nbsp;Kovenant ga je turobno posmatrao. Mrgođenje mu je stiskalo čelo poput pesnice. Proveo je popodne u beskorisnom gnevu, ali posle izvesnog vremena bes prema Troju zamre među ugarcima pobune što je doveden u Domaju. Sada je osećao hladnoću u srcu, očajnu i samotnu. Rešenost koju je pokazao pred Mhoramom, odlučnost da preživi, činila mu se ohola - slabašna i bapska. A mrštenje mu je steglo čelo kao da je koža lobanje odbijala da prizna da je isceljena.
<BR>&nbsp;&nbsp;&nbsp;&nbsp;&nbsp;Razmišljao je o tome da skoči sa balkona. Da izbegne strah od visine, morao bi da čeka dok noćna tmina ne bude potpuna, kako više ne bi mogao da vidi tlo. Ali posmatrana na taj način, zamisao ga je istovremeno i privlačila i odbijala. Vređala je njegovu uvežbanost gubavca, ismevala sve ono što je već pretrpeo da bi se održao u životu. Govorila je o porazu gorkom poput najjetkije žuči. Ali je žudeo za razrešenjem nedoumice. Osećao se isceđeno poput pustinje, a racionalizacije su lako dolazile. Glavna među njima bila je tvrdnja da, budući da Domaja nije stvarna, ne može ni da ga ubije; smrt na ovom mestu samo bi ga oterala nazad u stvarnost u koju je mogao da poveruje. U svojoj usamljenosti, nije mogao da kaže da li ta tvrdnja predstavlja hrabrost ili kukavičluk.
<BR>&nbsp;&nbsp;&nbsp;&nbsp;&nbsp;Lagano su poslednji odsjaji sunca zapadali iza planina i blistanje nestade sa neba. Tmina se širila iz senki vrhova, zamračivala ravnice pred Kovenantom sve dok nije mogao da ih razazna samo kao nelagodne, prostrte oblike pod nebesima. Zvezde se pojaviše i postepeno počeše da jačaju, kao da hoće da izbistre bezmerni prostor; ali praznine među njima bile su prevelike, a mapa koju su činile bila je nečitljiva. Svojim prašnim, besplodnim pogledom, činilo se da titraju ne pružajući utehu.
<BR>&nbsp;&nbsp;&nbsp;&nbsp;&nbsp;Kada je čuo pristojno kucanje na vratima, njegova potreba za usamljenošću zaječa zbog ometanja. Ali imao je on i drugih potreba. Otisnuo se i pošao da odgovori na kucanje.
<BR>&nbsp;&nbsp;&nbsp;&nbsp;&nbsp;Kamena vrata lako se otvoriše na bešumnim šarkama i svetlo pokulja u sobu iz blistavo obasjanog hodnika, zaslepivši ga tako da na trenutak nije prepoznavao nikoga od onih koji su stajali napolju. Onda jedan od njih reče: "Prapoglavaru Kovenante, neka si nam dobro došao" glasom koji kao da se penušao od dobrog raspoloženja. Kovenant prepozna Torma.
<BR>&nbsp;&nbsp;&nbsp;&nbsp;&nbsp;"Budi dobro došao i budi što jesi", reče Tormov pratilac pažljivo, kao da se plaši da ne napravi grešku. "Mi smo srdočnici Poglavarevog Konaka. Molimo te da prihvatiš dobrodošlicu i i pozdrav."
<BR>&nbsp;&nbsp;&nbsp;&nbsp;&nbsp;Kada se Kovenantove oči prilagodiše, on osmotri dva čoveka. Tormov pratilac nosio je sivi drvogradski ogrtač i imao je mali venac u kosi - oznaku žezlonoše. U ruci je držao nekoliko glatkih drvenih štapova za baklje. Oba srdočnika bila su glatko izbrijana, ali žezlonoša je bio viši i tanji od svog parnjaka. Torm je imao zdepastu, mišićavu građu kamendolca i nosio je tuniku boje blata i meke čakšire. Ogrtač njegovog pratioca bio je obrubljen poglavarskom plavom; u ramena tunike bile su mu utkane plave naramenice. Obema rukama držao je mali, pokriveni kameni kotlić.
<BR>&nbsp;&nbsp;&nbsp;&nbsp;&nbsp;Kovenant je ispitivao Tormovo lice pogledom. Srdočnikove hitre oči i žustri osmeh bili su trezveniji nego što ih je Kovenant pamtio, ali u osnovi neizmenjeni. Kao i Mhoram, nije pokazivao dovoljno godina da to odgovara brojci četrdeset.
<BR>&nbsp;&nbsp;&nbsp;&nbsp;&nbsp;"Ja sam Borilar", izdeklamova Tormov pratilac, "žezlonoša lilianrila i srdočnik Poglavarevog Konaka. Ovo je Torm, oblučar rhadamaerla i isto tako srdočnik Poglavarevog Konaka. Od tame se srce steže. Doneli smo ti svetlosti."
<BR>&nbsp;&nbsp;&nbsp;&nbsp;&nbsp;Ali dok je Borilar govorio, izraz zabrinutosti dirnu Tormovo lice i on reče: "Prapoglavaru, jesi li dobro?"
<BR>&nbsp;&nbsp;&nbsp;&nbsp;&nbsp;"Dobro?" promrmlja Kovenant nerazgovetno.
<BR>&nbsp;&nbsp;&nbsp;&nbsp;&nbsp;"Na čelu ti se prikupila oluja i ona ti zadaje bol. Da pozovem iscelitelja?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Prapoglavaru Kovenante, ja sam tvoj dužnik. Rečeno mi je da si izlažući pogibelji sopstveni život spasao mog starog prijatelja Birinaira iz ognja odbojnice pod Planinom Groma. To beše hrabro delo - iako je došlo prekasno da mu izbavi život. Nemoj oklevati da mi postavljaš zahteve. Zarad Birinaira, učiniću za tebe sve što je u mojoj moći."
<BR>&nbsp;&nbsp;&nbsp;&nbsp;&nbsp;Kovenant zavrte glavom. Znao je da treba da ispravi Torma, da mu kaže da se drznuo da zađe u tu vatru u nastojanju da žrtvuje sebe, a ne da bi spasao Birinaira. Ali nedostajalo mu je hrabrosti. On tupo kroči u stranu i pusti srdočnike u odaje.
<BR>&nbsp;&nbsp;&nbsp;&nbsp;&nbsp;Borilar se smesta dade na paljenje baklji; pažljivo je prilazio otvorima po zidovima kao da pokušava da ostavi utisak valjanosti i ozbiljnosti. Kovenant ga je gledao na trenutak, a Torm reče sa prikrivenim osmehom: "Dobri Borilar je prestravljen od tebe, prapoglavaru. Od kolevke je slušao predanja o Neverniku. A nije dugo prošlo otkako je postao srdočnik. Njegov prethodni nadzornik u znanstvu lilianrila povukao se sa dužnosti da bi nadgledao dovršavanje kobilica i krma od zlatanike koji se izrađuju za džinove - kao što je obećao vrhovni poglavar Lorik Zloupokojitelj. Borilar smatra da je u nevreme opterećen tom odgovornošću. Moj stari prijatelj Birinair nazvao bi ga štenetom."
<BR>&nbsp;&nbsp;&nbsp;&nbsp;&nbsp;"Mlad je", reče Kovenant tmurno. Onda se okrete Tormu i prisili sebe da izgovori pitanje koje ga je najviše brinulo. "Ali ti - ti si premlad. Trebalo bi da si stariji. Četrdeset godina."
<BR>&nbsp;&nbsp;&nbsp;&nbsp;&nbsp;"Prapoglavaru, videh pedeset devet leta. Četrdeset jedno prođe otkako si došao u Veselkamen sa džinom Srdosoljom Penosledom."
<BR>&nbsp;&nbsp;&nbsp;&nbsp;&nbsp;"Ali nisi dovoljno star. Ne deluješ kao da ti je više od četrdeset."
<BR>&nbsp;&nbsp;&nbsp;&nbsp;&nbsp;"Ah", reče Torm i široko se nasmeši, "služba našem znanstvu i Veselkamenu održava nam mladost. Bez nas, ovi vrli hodnici isklesani rukama džinova bili bi mračni, a zimi - istinu govoreći - bili bi hladni. Ko može da ostari uz radosti takvog posla?"
<BR>&nbsp;&nbsp;&nbsp;&nbsp;&nbsp;On zadovoljno pođe napred, spusti jedan kotlić na sto u dnevnoj sobi, a drugi kraj kreveta u spavaćoj sobi. Kada je otkrio kotliće, topli sjaj oblučka pridruži se svetlosti baklji i dade osvetljenju prebivališta bogatiji i nekako plemenitiji odsjaj.
<BR>&nbsp;&nbsp;&nbsp;&nbsp;&nbsp;Torm sa zadovoljnim osmehom udahnu miris sveže zemlje. Završio je dok je njegov pratilac palio poslednju baklju u spavaćoj sobi. Pre nego što je Borilar mogao da se vrati u dnevnu sobu, stariji srdočnik kroči bliže Kovenantu i prošapta: "Prapoglavaru, reci neku reč dobrom Borilaru. Mnogo će mu to značiti."
<BR>&nbsp;&nbsp;&nbsp;&nbsp;&nbsp;Trenutak kasnije, Borilar pređe sobu da bi kruto stao kraj vrata. Delovao je poput odlučnog akolita, rešenog da ne zakaže na velikoj dužnosti. Najzad, njegova mladalačka usrdnost, kao i Tormova molba, dirnuše Kovenanta i on nespretno reče: "Hvala ti, žezlonošo."
<BR>&nbsp;&nbsp;&nbsp;&nbsp;&nbsp;Zadovoljstvo odjednom preobrazi Borilarovo lice. On pokuša da održi svoje dostojanstvo, da zauzda osmeh, ali čovek iz predanja, Nevernik i Prstenoša, obratio mu se i on prosu iz sebe: "Budi dobro došao, prapoglavaru Kovenante. Ti ćeš spasti Domaju."
<BR>&nbsp;&nbsp;&nbsp;&nbsp;&nbsp;Torm raspoloženo namignu prema sadrugu srdočniku, veselo i zahvalno se nakloni Kovenantu i izgura žezlonošu iz sobe. Kada iziđoše, Torm poče da zatvara vrata, zatim zastade, klimnu nekome na hodniku i ode ostavivši vrata otvorena.
<BR>&nbsp;&nbsp;&nbsp;&nbsp;&nbsp;Banor kroči u sobu. Sreo je Kovenantov pogled očima koje nikada ne spavaju - koje su tek retko treptale - i rekao: "Sada će vrhovna poglavarka da govori sa tobom."
<BR>&nbsp;&nbsp;&nbsp;&nbsp;&nbsp;"Oh, do vraga", zaječa Kovenant. Uz prisenak sete on pogleda balkon i noć iza njega. Onda pođe sa krvnim gardistom.
<BR>&nbsp;&nbsp;&nbsp;&nbsp;&nbsp;Dok je koračao niz hodnik, na brzinu je nad sobom izvršio VPE. Bila je to beskorisna vežba, ali bila mu je neophodna navika, ako ne iz drugog razloga, onda da ga podseti ko je i šta predstavlja središnju činjenicu njegovog života. Učinio je to namerno, kao stvar svesnog izbora. Ali sve to nije mu zadržalo pažnju. Kada je krenuo, Veselkamen ponovo ispolji stari uticaj na njega.
<BR>&nbsp;&nbsp;&nbsp;&nbsp;&nbsp;Visoki, prefinjeni prolazi Konaka posedovali su neobičnu moć uveravanja, sposobnost da prenose ubeđenje. U planinsku liticu uklesali su ih nasmejani, u priču zaljubljeni preci Srdosolje Penosleda; i poput džinova i sami prolazi odavali su izgled neobuzdane i nenarušive snage. Sada je Banor vodio Kovenanta u Veselkamen dublje nego ikada ranije. Sa nanovo probuđenim opažanjem, mogao je da oseti masivni živi kamen nad sobom; bilo je to kao da je u opipljivom dodiru sa samom apsolutnom težinom. A onkraj sluha koji nije bio sasvim čujan, niti je bio baš u potpunosti sluh, mogao je da nasluti grupe ljudi koji su spavali i radili po raznim mestima iza zidova. Činilo mu se da gotovo može da čuje Veselkamen kako diše. Pa ipak, sve te beskrajne, nebrojene tone kamena nisu delovale zastrašujuće. Veselkamen je odavao utisak nenarušive sigurnosti; planina je odbijala da mu dopusti strah od toga da će se srušiti.
<BR>&nbsp;&nbsp;&nbsp;&nbsp;&nbsp;Onda on i Banor stigoše do polumračnog hodnika koji su čuvala dvojica krvnih gardista i koji su stajali sa uobičajenom smirenom budnošću sa svake strane ulaza. U hodniku nije bilo baklji, ni ikakvog drugog osvetljenja, ali snažni odsjaj obasjavao ga je sa suprotnog kraja. Uz klimanje svojim drugovima, Banor povede Kovenanta unutra.
<BR>&nbsp;&nbsp;&nbsp;&nbsp;&nbsp;Na kraju hodnika uđoše u široku, oblu salu pod visokim pećinskim svodom, sa kamenim podom tako glatkim kao da je vekovima pažljivo poliran. Iz tog poda dopiralo je jako, bledožuto svetlo; kamen je sjao kao da je u njegovo stvaranje utrošen komadić sunca.
<BR>&nbsp;&nbsp;&nbsp;&nbsp;&nbsp;U sali nije bilo drugih izvora svetlosti. Ali iako nije bio zaslepljujući na nivou poda, sjaj je brisao svu tamu. Kovenant je mogao jasno da sagleda pećinu od dna do vrha. U ravnomernim razmacima uz zidove bili su nanizani kameni ispusti sa vratima iza njih koja su omogućavala pristup otvorenom prostoru iznad sale.
<BR>&nbsp;&nbsp;&nbsp;&nbsp;&nbsp;Banor zastade na trenutak da bi pružio Kovenantu priliku da se obazre. Onda pođe bosonog po svetlećem podu. Kovenant ga je uz oklevanje sledio, u strahu da će opeći pete. Ali nije osetio ništa kroz čizme osim mirne rezonancije moći. Izazivala mu je golicave titraje u nervima.
<BR>&nbsp;&nbsp;&nbsp;&nbsp;&nbsp;Tek kada se privikao na dodir poda primetio je da su oko sale nanizana široko razmaknuta vrata. Nabrojao ih je petnaest. Krvni gardisti stajali su pokraj njih devet, a na nekoliko stopa na svetlećem podu ispred svakih od tih devet vrata nalazio se drveni tronožac. Na tri tronošca stajala su poglavarska žezla - a jedno od žezla bilo je Žezlo zakona. Razlikovalo se od glatkog drveta ostalih žezla po većoj debljini i složenim runama urezanim između gvožđem okovanih krajeva.
<BR>&nbsp;&nbsp;&nbsp;&nbsp;&nbsp;Banor povede Kovenanta prema vratima iza Žezla. Krvni gardista kroči napred da ih dočeka i pozdravi Banora klimanjem glave.
<BR>&nbsp;&nbsp;&nbsp;&nbsp;&nbsp;Banor reče: "Doveo sam prapoglavara Kovenanta vrhovnoj poglavarki."
<BR>&nbsp;&nbsp;&nbsp;&nbsp;&nbsp;"Čeka ga." Onda stražar preseli smirenu oštricu svoga pogleda na Kovenanta. "Mi smo krvna garda. Mi čuvamo poglavare. Ja sam Morin, međnik krvne garde otkako Tuvor pogibe. Vrhovna poglavarka će razgovarati sa tobom nasamo. Ne pomišljaj da joj naudiš, Neverniče. Nećemo to dozvoliti." Ne čekajući odgovor, Morin kroči u stranu da ga pusti da priđe vratima.
<BR>&nbsp;&nbsp;&nbsp;&nbsp;&nbsp;Kovenant se upravo spremao da upita kako bi uopšte mogao da naudi vrhovnoj poglavarki, ali ga Banor preduhitri. "Na ovom mestu", objasni krvni gardista, "poglavari odlažu svoje breme. Žezla ostavljaju ovde da bi otpočinuli iza onih vrata, zaboravljajući na brige oko Domaje. Vrhovna poglavarka silno te počastvuje time što će ovde govoriti s tobom. Bez Žezla i čuvara, pozdravlja te kao prijatelja na svom jedinom privatnom mestu. Prapoglavaru, ti nisi neprijatelj Domaje. Ali iskazuješ premalo poštovanja. Poštuj ovo."
<BR>&nbsp;&nbsp;&nbsp;&nbsp;&nbsp;Još jedan trenutak gledao je Kovenanta u oči da bi istakao te reči. Onda je prišao i zakucao na vrata.
<BR>&nbsp;&nbsp;&nbsp;&nbsp;&nbsp;Kada je vrhovna poglavarka otvorila, Kovenant je prvi put vide jasno. Odložila je plavu poglavarsku odoru i umesto toga odenula dugu, svetlosmeđu kamendolsku halju sa belom šarom utkanom u ramena. Beli pojas vezan oko struka naglašavao joj je figuru, a gusta kosa, bogato smeđa sa bleskom bledog meda, padala joj je preko ramena i skrivala oblik šare na njima. Izgledala je mlađe nego što je očekivao - rekao bi da je u najgorem slučaju u ranim tridesetim godinama - ali lice joj je bilo snažno, a bela koža njenog čela i vrata znala je mnogo o oštrini i disciplini, iako se gotovo stidljivo nasmešila kada je ugledala Kovenanta.
<BR>&nbsp;&nbsp;&nbsp;&nbsp;&nbsp;Ali iza iskustva odgovornosti i posvećenosti u njenim crtama bilo je nečega čudno poznatog. Delovala mu je neodređeno znano, kao da u pozadini svoga lica podseća na nekoga koga je poznavao. Taj utisak njene oči istovremeno su i pojačavale i poricale. Bile su sive poput njegovih; ali iako su se direktno suočile s njim, imali su prisenak nekog drugog mesta, neku neusredsređenost, kao da to ona gleda nešto drugo - kao da neke druge, suštinskije oči, oči njenog uma, gledaju u nekom drugom smeru. Njen pogled dirnuo je mesta u njemu koja dugo nisu uzvraćala.
<BR>&nbsp;&nbsp;&nbsp;&nbsp;&nbsp;"Molim te, uđi", reče ona glasom poput bistrog izvora.
<BR>&nbsp;&nbsp;&nbsp;&nbsp;&nbsp;Drvenastim pokretima, Kovenant prođe kraj nje do njenih odaja, a ona zatvori vrata za njim i odseče svetlo iz sale. Predvorje joj je bilo jednostavno osvetljeno sa po kotlićem oblučka u svakom uglu. Kovenant zastade u središtu odaje i obazre se. Prostor je bio go i neukrašen, nije sadržavao ništa osim oblučka, nekoliko kamenih stolica i stola na kome se nalazila bela rezbarija; pa ipak, odaja je delovala tiho i ugodno. To dejstvo poticalo je od svetla, zaključi on. Od toplog sjaja oblučka čak je i goli kamen delovao prijateljski, pojačavao je suštinsku sigurnost Veselkamena. Bilo je to kao naći se u kolevci - ušuškan u ruke stenja i čuvan.
<BR>&nbsp;&nbsp;&nbsp;&nbsp;&nbsp;Vrhovna poglavarka Elena pokaza na stolicu. "Hoćeš li da sedneš? Volela bih da govorim sa tobom o mnogim stvarima."
<BR>&nbsp;&nbsp;&nbsp;&nbsp;&nbsp;Ostao je na nogama i nije gledao u nju. I pored okruženja te sobe, osećao je oštru neprijatnost. Elena je bila ona koja ga je prizvala i on joj nije verovao. Ali kada je došao do glasa, on napola iznenadi sebe time što je izrazio jednu od svojih najskrivenijih briga. Vrteći glavom, on promrmlja: "Banor zna više nego što govori."
<BR>&nbsp;&nbsp;&nbsp;&nbsp;&nbsp;Zatekao ju je nespremnu. "Više?" ponovi ona kao jeka i poče da pipa naslepo. "Šta je to rekao što ostavlja još nešto skriveno?"
<BR>&nbsp;&nbsp;&nbsp;&nbsp;&nbsp;Ali on je već izrekao više nego što je nameravao. Ćutao je i gledao je uglom očiju.
<BR>&nbsp;&nbsp;&nbsp;&nbsp;&nbsp;"Krvna garda poznaje sumnju", produži ona nesigurno. "Otkako ih je Kevin Zemljogub zaštitio pred Obesvećenjem i sopstvenim krajem, osećaju nepoverenje prema sopstvenoj vernosti, iako se niko ne bi usudio da podigne ma kakvu optužbu protiv njih. Govoriš li o tome?"
<BR>&nbsp;&nbsp;&nbsp;&nbsp;&nbsp;Nije želeo da odgovori, ali njena direktna pažnja ga je prisilila. "Već predugo žive. Banor to zna." A onda, da izbegne tu temu, prišao je stolu da pogleda rezbariju. Bela statueta stajala je na abonosnoj osnovi. Bio je to Ranihin na zadnjim nogama, napravljen od materijala koji je delovao kao kost. Rad je bio lišen pojedinosti, ali nekom tajnom veštinom izražavao je silinu velikih mišića, inteligenciju očiju, barjak lepršave grive.
<BR>&nbsp;&nbsp;&nbsp;&nbsp;&nbsp;Ne prilazeći mu, Elena reče: "To je moja veština - ukoštavanje. Da li ti je ugodna? To je Mira, Ranihin koji me nosi."
<BR>&nbsp;&nbsp;&nbsp;&nbsp;&nbsp;Nešto se uskomeša u Kovenantu. Nije želeo da misli o ranihinima, ali učinilo mu se da je otkrio neslaganje. "Penosled mi je rekao da je veština ukoštavanja izgubljena."
<BR>&nbsp;&nbsp;&nbsp;&nbsp;&nbsp;"I jeste. Jedino ja u Domaji upražnjavam tu veštinu Ranjana. Anundivian yaja, imenovana još i ukoštavanje ili vajanje kostiju, izgubljena je među Ranjanima tokom njihovog izgnanstva na vencu Južnika - tokom obreda Obesvećenja. Ne govorim radi hvalisanja - blagoslovena sam mnogim stvarima. Kada sam bila dete, Ranihin me je odneo u planine. Nismo se vratili tri dana, tako da je moja majka mislila da sam mrtva. Ali Ranihin me je naučio mnogo - mnogo - tokom učenja, povratila sam drevnu veštinu. Znanstvo preoblikovanja suvih kostiju dopalo mi je ruku. Sada ga upražnjavam ovde, kada me rad poglavarski izmori."
<BR>&nbsp;&nbsp;&nbsp;&nbsp;&nbsp;Kovenant se držao leđima okrenut prema njoj, ali nije proučavao rezbariju. Slušao joj je glas, kao da svakog trenutka očekuje da se izmeni u glas nekoga koga je poznavao. Ton joj je vibrirao prikrivenim značenjima. Ali nije mogao da ih razazna. On se naglo okrete da je pogleda u oči. I ponovo, iako je bila suočena s njim, činilo se da gleda ili da misli na nešto drugo, nešto iza njega. Njen pomereni pogled uznemiravao ga je. Dok ju je proučavao, mrštenje mu se produbljivalo, sve dok nije počelo da nosi isceljenost njegovog čela poput krune od trnja.
<BR>&nbsp;&nbsp;&nbsp;&nbsp;&nbsp;"Šta želiš?" upita on.
<BR>&nbsp;&nbsp;&nbsp;&nbsp;&nbsp;"Hoćeš li sesti?" reče ona tiho. "Ima mnogo toga o čemu bih volela da govorim sa tobom."
<BR>&nbsp;&nbsp;&nbsp;&nbsp;&nbsp;"Kao na primer?"
<BR>&nbsp;&nbsp;&nbsp;&nbsp;&nbsp;Oštrina njegovog tona nije je naterala da se lecne, ali je progovorila još tiše. "Nadam se da ću naći načina da te pridobijem za pomoć protiv Opakog."
<BR>&nbsp;&nbsp;&nbsp;&nbsp;&nbsp;Premišljajući misli pune samoprezira, on uzvrati: "Koliko si daleko spremna da ideš?"
<BR>&nbsp;&nbsp;&nbsp;&nbsp;&nbsp;Na trenutak, onaj drugi fokus njenih očiju priđe mu blizu, dirnu ga poput plamenog jezika. Krv mu pokulja u lice i on gotovo ustuknu jedan korak - toliko je snažno osetio u tom trenutku da je sposobna da ide daleko iza svega što je mogao da zamisli. Ali taj pogled prođe pre nego što je mogao naslutiti o čemu je reč. Bez žurbe se okrenula na drugu stranu i nakratko otišla do jedne od susednih soba. Kada se vratila, u rukama je nosila drveni kovčežić okovan potamnelim gvožđem.
<BR>&nbsp;&nbsp;&nbsp;&nbsp;&nbsp;Držeći kovčežić kao da sadrži nešto dragoceno, ona reče: "Veće je posvetilo mnogo pažnje ovoj temi. Neki rekoše: 'Takav dar preveliki je za bilo koga. Neka stoji na sigurnom mestu koliko god budemo mogli da izdržimo.' A drugi rekoše: 'Neće ispuniti svrhu, jer on će poverovati da pokušavamo da kupimo njegovu pomoć poklonima. Naljutiće se na nas i odbiće.' Tako je govorio poglavar Mhoram, čije je poznavanje Nevernika veće od ičijeg. Ali ja sam rekla: 'On nam nije neprijatelj. Ne pruža nam pomoć zato što ne može da nam pruži pomoć. Iako nosi belo zlato, njegova upotreba nadilazi ga, ili mu je zabranjena. Ovo je oružje koje nadilazi nas. Možda će on biti u stanju da ovlada njime i da nam pomgne takvim oružjem, iako ne može da upotrebi belo zlato.
<BR>&nbsp;&nbsp;&nbsp;&nbsp;&nbsp;Posle mnogo premišljanja i briga, moj glas je prevagnuo. Zbog toga Veće želi da ti uruči ovaj dar, da njegove sile ne bi ležale neiskorišćene, nego da bi se okrenule protiv Opakog.
<BR>&nbsp;&nbsp;&nbsp;&nbsp;&nbsp;Prapoglavaru Kovenante, nije ovo laka ponuda. Pre četrdeset godina, nije bila u rukama Veća. Ali Žezlo zakona otvorilo je vrata duboko u Veselkamenu - vrata zatvorena još od Obesvećenja. Poglavari su se nadali da te odaje sadrže druge Krugove Kevinovog Znanstva - ali tamo nije bilo Krugova. Pa ipak, među mnogim stvarima zaboravljene svrhe ili male moći nađeno je ovo - ovo što ti nudimo."
<BR>&nbsp;&nbsp;&nbsp;&nbsp;&nbsp;Ona na neobičan način pritisnu stranice kovčežića i poklopac se otvori, otkrivši unutrašnjost postavljenu kadifom na kojoj je ležao kratki srebrni mač. Bila je to dvosekla oštrica sa ravnim štitnikom i rebrastim balčakom; bila je iskovana oko bistrog, belog dragulja koji je zauzimao spoj između oštrice, štitnika i balčaka. Taj dragulj delovao je neobično beživotno; nije odražavao svetlost, kao da je neosetljiv ili mrtav pred svakim običnim plamenom.
<BR>&nbsp;&nbsp;&nbsp;&nbsp;&nbsp;Sa strahopoštovanjem u tihom glasu, Elena reče: "Ovo je kril Lorika Zloupokojitelja, sina Damelona, sina Berekovog. Ovim je ubio demonijsku masku Besomuka mokše i izbavio Domaju od prve velike pragrdanske opasnosti. Prapoglavaru Kovenante, Neverniče i Prstenošo, hoćeš li ga prihvatiti?"
<BR>&nbsp;&nbsp;&nbsp;&nbsp;&nbsp;Lagano, pun opčinjujućeg straha gubavaca pred stvarima koje seku, Kovenant diže kril sa kadifenog ležišta. Kada ga je digao, otkri da mu njegova uravnoteženost deluje ugodno u ruci, iako ga dva prsta i palac nisu mogli dobro uhvatiti. Pažljivo oproba oštricu palcem. Bile su bez sjaja kao da nikada nisu oštrene - bez sjaja poput belom dragulja.
<BR>&nbsp;&nbsp;&nbsp;&nbsp;&nbsp;"Mhoram je bio u pravu", reče on iz sušne, samotne otupelosti svoga srca. "Ne želim poklone. Već sam dobio više poklona nego što mogu podneti."
<BR>&nbsp;&nbsp;&nbsp;&nbsp;&nbsp;Pokloni! Činilo mu se da su svi koje je ikada upoznao u Domaji pokušavali da mu daju poklone - Penosled, Ranihini, poglavar Mhoram, čak i Atiaran. Sama Domaja dala mu je nemoguće zdravlje nerava. Ali poklon Lene, kćerke Atiaranine, bio je strašniji od svih drugih. Silovao ju je, silovao! A posle toga ona se skrivala da njen narod ne bi otkrio šta se dogodilo i kaznio ga. Delala je sa neobičnim uzdržavanjem da bi on mogao slobodno da ode - da slobodno uruči poglavarima zloslutno proročanstvo poglavara Kletnika. Pored tog samoporicanja, čak je i Atiaranino požrtvovanje delovalo bledo.
<BR>&nbsp;&nbsp;&nbsp;&nbsp;&nbsp;Leno! - kriknu on. Silovitost bola i samoprebacivanja usplamteše u njemu. "Ne želim ih više." Grmljavina mu pomrači lice. Dohvatio je kril obema pesnicama, sečiva uperenog naniže. Grčevitim pokretom zabio je mač u srce stola, pokušavajući da slomi zatupastu oštricu o kamen.
<BR>&nbsp;&nbsp;&nbsp;&nbsp;&nbsp;Iznenadni blesak beline zaslepe ga poput trenutka sevanja. Kril mu se istrže iz ruku. Ali nije pokušao da vidi šta mu se desilo. U trenutku se okrenuo nazad prema Eleni. "Neću više poklona! Ne mogu ih dopustiti sebi!"
<BR>&nbsp;&nbsp;&nbsp;&nbsp;&nbsp;Ali ona ga nije gledala, nije slušala. Držala je ruke uz usta dok je piljila kraj njega prema stolu. "Sedmice mu!" prošapta ona. "Šta si to učinio?"
<BR>&nbsp;&nbsp;&nbsp;&nbsp;&nbsp;Šta...?
<BR>&nbsp;&nbsp;&nbsp;&nbsp;&nbsp;On se okrete da pogleda.
<BR>&nbsp;&nbsp;&nbsp;&nbsp;&nbsp;Sečivo krila probilo je kamen; bilo je zariveno u sto na pola puta do balčaka.
<BR>&nbsp;&nbsp;&nbsp;&nbsp;&nbsp;Njegov beli dragulj bleštao je poput zvezde.
<BR>&nbsp;&nbsp;&nbsp;&nbsp;&nbsp;On postade nejasno svestan potmulog bola oko burme. Prsten mu je delovao vrelo i teško, gotovo istopljeno. Ali nije obraćao pažnju na to; plašio se toga. Drhtavo je posegao da dodirne kril.
<BR>&nbsp;&nbsp;&nbsp;&nbsp;&nbsp;Sila mu oprži prste.
<BR>&nbsp;&nbsp;&nbsp;&nbsp;&nbsp;Vatru mu paklenu!
<BR>&nbsp;&nbsp;&nbsp;&nbsp;&nbsp;Trgao je ruku. Oštri bol natera ga da zavuče prste ispod druge ruke i da zaječi.
<BR>&nbsp;&nbsp;&nbsp;&nbsp;&nbsp;Elena mu se smesta okrete. "Jesi li se povredio?" upita ona usplahireno. "Šta ti se desilo?"
<BR>&nbsp;&nbsp;&nbsp;&nbsp;&nbsp;"Ne diraj me!" zadahta on.
<BR>&nbsp;&nbsp;&nbsp;&nbsp;&nbsp;Zbunjeno se trgla, zatim je stala i zagledala se u njega, rastrzana između brige za njega i zapanjenosti pred usplamtelim draguljem. Trenutak potom otresla se toga kao da odbacuje nerazumevanje i blago rekla: "Neverniče - oživeo si kril."
<BR>&nbsp;&nbsp;&nbsp;&nbsp;&nbsp;Kovenant se napregnu da joj bude ravan, ali mu je glas podrhtavao kada je rekao: "Nema nikakve veze. Ništa vam neće vredeti. Kletnik ima svu bitnu moć"
<BR>&nbsp;&nbsp;&nbsp;&nbsp;&nbsp;"Ne poseduje belo zlato."
<BR>&nbsp;&nbsp;&nbsp;&nbsp;&nbsp;"Do vraga sa belim zlatom!"
<BR>&nbsp;&nbsp;&nbsp;&nbsp;&nbsp;"Ne!" odvrati ona silovito. "Ne govori takve stvari. Nisam živela svoj život ni zbog čega. Moja majka, i njena majka pre nje, nisu živele ni zbog čega!"
<BR>&nbsp;&nbsp;&nbsp;&nbsp;&nbsp;Nije razumeo, ali njena iznenadna strast ućutkala ga je. Osećao se zarobljen između nje i krila; nije znao šta da kaže ili radi. Bespomoćno je piljio u vrhovnu poglavarku dok su njena osećanja prerastala u reči.
<BR>&nbsp;&nbsp;&nbsp;&nbsp;&nbsp;"Kažeš da nema nikakve veze - da ništa ne vredi. Jesi li prorok? A ako jesi, šta kažeš da treba da učinimo? Da se predamo?" Na trenutak, njena samokontrola zatitra i ona besno uskliknu: "Nikad!" Pomislio je da čuje mržnju u njenim rečima. Ali onda spusti glas i zvuk gađenja nestade. "Ne! Nema onoga u Domaji ko će stati sa strane i dopustiti Opakom da radi kako mu se prohte. Ukoliko moramo da patimo i umremo bez nade, onda ćemo tako učiniti. Ali nećemo očajavati, iako Nevernik lično kaže da to moramo činiti."
<BR>&nbsp;&nbsp;&nbsp;&nbsp;&nbsp;Beskorisna osećanja migoljila su mu se licem, ali nije mogao da odgovori. Njegova sopstvena energija i ubeđenje raspali su se u prah. Čak je i bol u šaci gotovo nestao. Skrenuo je pogled od nje, a zatim se lecnuo pred oštrim prizorom krila. Lagano, kao da je ostario tokom poslednjih nekoliko trenutaka, spustio se na stolicu. "Voleo bih", promrmlja on belo, prazno, "voleo bih da znam šta da radim."
<BR>&nbsp;&nbsp;&nbsp;&nbsp;&nbsp;Na rubu svoje pažnje, bio je svesta da je Elena napustila odaju. Ali nije digao glavu dok se nije vratila i stala ispred njega. U ruci je držala bocu kladenice i pružala mu je.
<BR>&nbsp;&nbsp;&nbsp;&nbsp;&nbsp;U složenoj onostranosti njenog pogleda video je brigu koju nije zasluživao.
<BR>&nbsp;&nbsp;&nbsp;&nbsp;&nbsp;Prihvatio je bocu i dobro potegao, u potrazi za melemom koji će mu olakšati parajući bol u čelu - i za nekim načinom da pruži potporu hrabrosti koja ga je izdavala. Užasavao se namera vrhovne poglavarke, kakve god da su bile. Bila je previše saosećajna, previše je tolerisala njegovu nasilnost; davala mu je previše manevarskog prostora, a da ga nije oslobađala. I pored čvrstine Veselkamena pod njegovim osetljivim nogama, bio je na nesigurnom terenu.
<BR>&nbsp;&nbsp;&nbsp;&nbsp;&nbsp;Kada je ponovo progovorila posle kratke pauze, delovala je kao da je dovela sebe do tačke neke teško dostignute iskrenosti; ali nije bilo ničega iskrenog u neobjašnjenoj neusredsređenosti njenih očiju. "Izgubljena sam u ovoj stvari", reče ona. "Ima mnogo toga što ti moram reći, ukoliko želim da budem otvorena i bez krivice. Ne želim da mi zameriš zbog ma kakvog neznanja u sebi - Domaju neće služiti nikakvo prikrivanje koje bi se kasnije moglo nazvati drugim imenom. Pa ipak, hrabrost me izdaje i ne znam koje reči da upotrebim. Mhoram se ponudio da skine ovu stvar sa mene, a ja sam odbila, jer sam verovala da je breme moje. Pa ipak, sada sam izgubljena i ne mogu da počnem."
<BR>&nbsp;&nbsp;&nbsp;&nbsp;&nbsp;Kovenant se mrgodno okrenu prema njoj, odbijajući bolom u čelu da joj pruži ma kakvu pomoć.
<BR>&nbsp;&nbsp;&nbsp;&nbsp;&nbsp;"Govorio si sa Trojem", reče ona uz oklevanje, nesigurna u takav pristup. "Da li je opisao svoj dolazak u Domaju?"
<BR>&nbsp;&nbsp;&nbsp;&nbsp;&nbsp;Kovenant klimnu bez popuštanja. "Nesrećni slučaj. Neko nespretno derište - mladi student, kaže on - pokušao je da me dobije."
<BR>&nbsp;&nbsp;&nbsp;&nbsp;&nbsp;Elena se pokrenu kao da namerava da pođe za tom idejom, ali se onda zaustavi, ponovo razmisli i okuša drugačiji prilaz. "Ne poznajem tvoj svet - ali vrhovnik mi kaže da se takve stvari tamo ne dešavaju. Jesi li osmotrio poglavara Mhorama? Ili balčakliju Kvana? Ili možda srdočnika Torma? Nekoga od onih koje si upoznao pre četrdeset godina? Da li ti deluju - da su mladi?"
<BR>&nbsp;&nbsp;&nbsp;&nbsp;&nbsp;"Primetio sam." Njeno pitanje uzbudi ga. Držao se pitanja starosti, pokušavajući da ga gleda kao nesaglasnost, propust u neprekidnosti njegove samoobmane. "Ne uklapa se. Mhoram i Torm su premladi. To je nemoguće. Nisu stariji četrdeset godina."
<BR>&nbsp;&nbsp;&nbsp;&nbsp;&nbsp;"I ja sam mlada", reče ona, kao da pokušava da mu pomogne da pogodi tajnu. Ali suočena sa prizorom njegovog mrgodnog nerazumevanja povukla se pred skokom. Da mu odgovori, ona reče: "To je bilo istina sve vreme dok je u Domaji postojalo takvo znanstvo. Stari poglavari doživljavali su silnu starost. Nisu bili tako dugoveki kao džinovi - jer je prirodni opseg života njihovog naroda nešto kraći. Ne, čuvala ih je služba zemnoj moći, osiguravala ih pred dobom koje je uveliko prevazilazilo njihove normalne godine. Vrhovni poglavar Kevin živeo je vekovima onako kako ljudi žive decenijama.
<BR>&nbsp;&nbsp;&nbsp;&nbsp;&nbsp;Tako je i u današnje vreme, iako u manjoj meri. Ne koristimo svu moć Znanstva. A ratno znanstvo ne čuva svoje sledbenike, tako da samo Kvan i njegovi ratnici među svim tvojim negdašnjim drugovima nose puno breme svojih godina. Ali oni od rhadamaerla i lilianrila, kao i poglavarii koji slede Kevinovo Znanstvo, stare sporije od ostalih. To je silan blagoslov, jer nam produžuje snagu. Ali on izaziva i bol..."
<BR>&nbsp;&nbsp;&nbsp;&nbsp;&nbsp;Zaćutala je na trenutak, uzdahnula tiho u sebi kao da se priseća stare rane. Ali kada je ponovo progovorila, glas joj je bio čist i ravnomeran. "Tako je uvek bilo. Poglavar Mhoram je živeo deset puta po sedam godina - pa ipak, jedva da nosi pedeset. A..." Ponovo se zaustavila i promenila smer. "Da li te iznenađuje što čuješ da sam jahala Ranihina kao dete? Nema drugoga u Domaji ko je imao takvu sreću."
<BR>&nbsp;&nbsp;&nbsp;&nbsp;&nbsp;Dovršio je kladenicu i digao se na noge da bi odmeravao odaju pred njom. Ton kojim je pomenula Ranihine bio je pun nagoveštaja; osetio je u njemu široke mogućnosti nevolja. Više usled bojazni nego besa, zarežao je na nju: "Vatru mu paklenu. Nastavi s tim."
<BR>&nbsp;&nbsp;&nbsp;&nbsp;&nbsp;Napregla se kao da se priprema za okršaj i rekla: "Pripovest vrhovnika Haila Troja o tvom prizivanju u Domaju možda nije bila u potpunosti ispravna. Slušala sam ga kako priča svoju priču i brka nešto za šta ja... mi... nismo smatrali da je dobro da ispravljamo. Držali smo tu stvar u tajnosti među sobom.
<BR>&nbsp;&nbsp;&nbsp;&nbsp;&nbsp;Prapoglavaru Kovenante." Zastala je da bi se sabrala, a zatim je pažljivo dodala: "Haila Troja nije prizvao mladi student, nesvestan opasnosti sile. Prizivač je bio neko koga si znao."
<BR>&nbsp;&nbsp;&nbsp;&nbsp;&nbsp;Triok! Kovenant zamalo izgubi tlo pod nogama. Triok, sin Tulerov, iz kamendola Mithil, imao je razloga da mrzi Nevernika. Voleo je Lenu - ali Kovenant nije mogao da podnese da naglas izgovori to ime. Grčeći se pred sopstvenim kukavičlukom, on izbeže Trioka tako što je rekao: "Pijeten. To jadno dete - iz Vitog Drvograda. Pragrdani su mu nešto učinili. Da li je to bio on?" Nije se usuđivao da pogleda vrhovnu poglavarku u oči.
<BR>&nbsp;&nbsp;&nbsp;&nbsp;&nbsp;"Ne, Tomase Kovenante", reče ona blago. "To nije bio muškarac. Dobro si je znao. Bila je to Atiaran, družbenica Trelova - ona koja te je vodila od kamendola Mithil do susreta sa Srdosoljom Penosledom na reci Opčarnici."
<BR>&nbsp;&nbsp;&nbsp;&nbsp;&nbsp;"Vatru mu paklenu!" zagrokta on. Na zvuk njenog imena, on vide u umu Atiaranine duboke oči, vide hrabrost kojom je poricala svoju strast protiv njega da bi služila Domaju. A uhvatio je i brzu, vizionarsku sliku njenog lica dok se spaljivala u pokušaju da ga prizove - začarano, gorko, bolna od plama svih unutrašnjih saglasja koja je toliko oštro povredio. "Ah, do vraga", prodahta on. "Zašto? Trebalo je... trebalo je da zaboravi."
<BR>&nbsp;&nbsp;&nbsp;&nbsp;&nbsp;"Nije mogla. Atiaran, družbenica Trelova, vratila se u Znanstvigor pod stare dane iz mnogo razloga, ali dva su bila najvažnija. Želela je da dovede... ne, želja je previše sitna reč. Žudela je da te dobije. Nije mogla da zaboravi. Ali da li te je želela za Domaju ili za sebe, ne znam. Bila je rastrzana žena i iskreno verujem da su se obe gladi borile u njoj do poslednjeg trena. Kako je moglo biti drugačije? Rekla je da si dozvolio skrnavljenje svetkovine proleća, iako je mene majka učila drugačijoj priči."
<BR>&nbsp;&nbsp;&nbsp;&nbsp;&nbsp;Ne! - zaječa Kovenant, koračajući povijeno kao da ga je pritisla težina tame iza čela. Oh, Atiaran!
<BR>&nbsp;&nbsp;&nbsp;&nbsp;&nbsp;"Njen drugi razlog dodiruje bol dugih godina i produžene snage. Jer njen muž beše Trel, oblučar rhadamaerla. Njihovo venčanje beše valjano i veličajno u sećanjima kamendola Mithil, jer iako je prevazišla sopstvene moći tokom mladosti u Znanstvigoru i napustila ga u slabosti, bila je dovoljno jaka da ostane sa Trelom, suprugom svojim.
<BR>&nbsp;&nbsp;&nbsp;&nbsp;&nbsp;Ali slabost, nepoverenje prema sebi, ostali su u njoj. Teška kušnja njenog života došla je i prošla, a ona je ostarila. Bolu koji si joj zadao dodat je još jedan; starila je, a Trel, družbenik Atiaranin, nije. Znanstvo ga je održavalo onostran godina. Tako da je posle toliko bola počela da gubi i supruga, iako je njegova ljubav bila nepomućena. Bila mu je žena, pa ipak je postala dovoljno stara da mu bude majka.
<BR>&nbsp;&nbsp;&nbsp;&nbsp;&nbsp;I zato se vratila u Znanstvigor u tuzi i bolu - i u posvećenosti, jer iako je sumnjala u sebe, njena ljubav prema Domaji nije zatitrala. Pa ipak, na kraju je zadesi zlo. U bekstvu od sputavanja znanstvozornika navukla je na sebe smrt. Na taj način prekršila je zavet mira i okončala život u očajanju."
<BR>&nbsp;&nbsp;&nbsp;&nbsp;&nbsp;Ne! - pobuni se on. Ali sećao se Atiaraninog gneva i cene koju je plaćala da ga potisne, kao i zla koje joj je naneo. Plašio se da je Elena u pravu.
<BR>&nbsp;&nbsp;&nbsp;&nbsp;&nbsp;Oštrijim glasom, koji kao da se nije slagao sa njenim rečima, vrhovna poglavarka nastavi: "Posle njene smrti, Trel je došao u Veselkamen. On je jedan od najmoćnijih među svim rhadamaerlima i on je i sada ovde, daje veštinu i znanstvo odbrani Domaje. Ali on poznaje gorčinu i ja se plašim da njegov zavet nespokojno počiva na njemu. Jer i pored sve blagosti, previše je činjen bespomoćnim. U dubini duše verujem da ne prašta. Nije bilo pomoći koju je mogao pružiti Atiarani - ili mojoj majci."
<BR>&nbsp;&nbsp;&nbsp;&nbsp;&nbsp;Kroz bol svojih sećanja, Kovenant požele da se pobuni kako Trel, širokih ramena i čudnovate moći, nije znao ništa o pravoj prirodi bespomoćnosti. Ali njegov prigovor bio je ugušen zahvatom Eleninog glasa kada je ova izgovorila mojoj majci. Stajao je mirno, pognut kao da će se prevaliti, i čekao da poslednja neizreciva tmina padne po njemu.
<BR>&nbsp;&nbsp;&nbsp;&nbsp;&nbsp;"Tako da svakako shvataš zbog čega sam jahala Ranihina kao dete. Svake godine, poslednjeg punog meseca pre središnje noći proleća, jedan Ranihin dolazi u kamendol Mithil. Moja majka smesta je shvatila da je to dar od tebe. I delila ga je sa mnom. Bilo joj je tako lako da zaboravi da si je povredio. Nisam li ti rekla da i ja izgledam mlađe? Ja sam Elena, kćerka Lene, kćerke Atiaran, družbenice Trelove. Lena, moja majka, ostala je u kamendolu Mithil, jer uporno veruje da ćeš joj se vratiti."
<BR>&nbsp;&nbsp;&nbsp;&nbsp;&nbsp;Još jedan trenutak mirno je stajao, zagledan u šaru utkanu u ramena njene halje. Onda ga salete poplava otkrovenja i on shvati. Sručio se, skljokao u stolicu naglo kao da mu se kičma prelomila. Trbuh mu je grgotao i on oseti nalet mučnine, pokušavao je da povrati svoju prazninu.
<BR>&nbsp;&nbsp;&nbsp;&nbsp;&nbsp;"Žao mi je." Reči mu briznuše između zuba kao da mu ih je iz grudi iščupala hladna pesnica kajanja. Bile su neodgovarajuće poput mrtvorođenčadi, previše mrtve da izraze ono što je osećao. Ali nije mogao da učini ništa drugo. "Oh, Leno! Žao mi je." Požele da plače, ali bio je gubav i zaboravio je kako.
<BR>&nbsp;&nbsp;&nbsp;&nbsp;&nbsp;"Bio sam nemoćan." Istisnuo je nazubljeno priznanje kroz bolno grlo. "Zaboravio sam kako to izgleda. Onda smo ostali sami. A ja sam se ponovo osetio kao muškarac, samo sam znao da nije istina, sve je bilo lažno, sanjao sam, moralo je biti tako, nije se moglo dogoditi ni na kakav drugi način. Bilo je to previše. Nisam to mogao podneti."
<BR>&nbsp;&nbsp;&nbsp;&nbsp;&nbsp;"Ne govori mi o nemoći", odvrati ona napregnuto. "Ja sam vrhovna poglavarka. Moram poraziti Opakog pomoću strela i mačeva." Ton joj je bio oštar; mogao je da čuje kako kroz njega teku druge reči, kao da govori: misliš li da je obično objašnjenje ili izvinjenje dovoljno da se sve popravi? A bez bolesne obamrlosti koja ga je opravdavala nije mogao ni da se raspravlja.
<BR>&nbsp;&nbsp;&nbsp;&nbsp;&nbsp;"Ne", reče on drhtavim glasom. "Ništa nije dovoljno."
<BR>&nbsp;&nbsp;&nbsp;&nbsp;&nbsp;Lagano, teško, digao je glavu i pogledao. Sada je u njoj mogao da vidi šesnaestogodišnje dete koje je poznavao, njenu majku. Imala je majčinu kosu, majčinu figuru. Iza njene discipline, lice joj je bilo vrlo slično majčinom. A na ramenima je nosila, upleten u tkaninu na plećima, istu onu belu lisnatu šaru koju je nosila i Lena - šaru porodice Trela i Atiaran.
<BR>&nbsp;&nbsp;&nbsp;&nbsp;&nbsp;Kada ju je pogledao u oči, video je da su i one vrlo slične Leninim. Blistale su nečim što nije bilo ni bes ni osuda; kao da su protivurečile osudi koju je čuo pre nekoliko trenutaka.
<BR>&nbsp;&nbsp;&nbsp;&nbsp;&nbsp;"Šta ćeš sada da učiniš?" reče on slabašno. "Atiaran je želela... želela da me poglavari kazne."
<BR>&nbsp;&nbsp;&nbsp;&nbsp;&nbsp;Ona naglo napusti sedište i ode iza njega. Nežno mu je položila ruke na stisnuto čelo i počela da trlja, pokušavajući da milovanjem odagna čvorove i brazde. "Ah, Tomase Kovenante", uzdahnu ona, sa nečim nalik na čežnju u glasu. "Ja sam vrhovna poglavarka. Nosim Žezlo zakona. Borim se za Domaju i neću ustuknuti iako i lepota može umreti, i ja mogu umreti, i svet može umreti. Ali u meni ima previše Lene, moje majke. Nemoj se tako mrštiti na mene. Ne mogu to da podnesem."
<BR>&nbsp;&nbsp;&nbsp;&nbsp;&nbsp;Njen meki, sveži, umirujući dodir kao da mu je palio čelo. Mhoram je rekao da je sedela sa njim tokom kušnje od prethodne noći - sedela je, pazila ga i držala za ruku. Drhtavo se digao na noge. Sada je znao zašto ga je prizvala. U vazduhu između njih postojao je čitav svet značenja; čitav njen život počivao je na njemu, izišlo to na dobro ili zlo. Ali sve je to bilo previše; bio je isuviše isceđen i uzdrman da bi sve shvatio, da bi se snašao sa svim tim. Kruto lice bilo mu je sposobno samo za grimase. Nemo je napusti, a Banor ga povede nazad do njegovih odaja.
<BR>&nbsp;&nbsp;&nbsp;&nbsp;&nbsp;U prebivalištu je pogasio baklje, pokrio kotliće sa oblučkom. Onda je izišao na balkon.
<BR>&nbsp;&nbsp;&nbsp;&nbsp;&nbsp;Mesec se dizao nad Veselkamenom. I dalje je bio mlad i pojavio se srebrn nad obzorjem, bojio je ravnice nenarušenim sjajem. On udahnu jesenji vazduh i nasloni se na ogradu, na trenutak imun na vrtoglavicu. Čak je i to bilo isceđeno iz njega.
<BR>&nbsp;&nbsp;&nbsp;&nbsp;&nbsp;Nije razmišljao o skakanju. Razmišljao je koliko je teško odbiti Elenu.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
