<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. ZLATOSINJ
<P>&nbsp;&nbsp;&nbsp;&nbsp;&nbsp;Još jedno veče i noć prođoše bez glasa ili znaka od vojske poglavara Kletnika - nije bilo titraja lomača upozorenja koje su poglavari pripremili svuda po Središnjim i Severnim Zaravnima, izviđači se nisu vraćali, nije bilo predskazanja. Kovenant je ipak osećao porast napetosti u Veselkamenu; kako je napregnutost rasla, okolni prostor gotovo je čujno podrhtavao od iščekivanja i Poglavarev Konak sve je oštrije udisao, sve opreznije ispuštao vazduh. Čak su i zidovi njegove sobe odavali osećaj neumitnosti. I tako je proveo veče na svom balkonu, pio je kladenicu da ublaži bol u grudima i posmatrao neodređena obličja sumraka kao da su to vojske koje se prikradaju, dižu iz samog tla da ga zapljusnu krvoprolićem. Posle nekoliko boca finog, bistrog napitka, počeo je da oseća da samo osećaj dodira brade pod prstima stoji između njega i delanja - rata i ubijanja - koje nije mogao svariti.
<BR>&nbsp;&nbsp;&nbsp;&nbsp;&nbsp;Dok je spavao te noći, sanjao je o krvi - ranama prezasićenim smrću, osvetničkim i rasipničkim traćenjem koje ga je užasavalo, jer je toliko živo znao da je dovoljno samo nekoliko kapljica iz zanemarene ogrebotine; nije bilo ni potrebe niti koristi od ovog klanja i kasapljenja puti. Ali snovi su mu se nastavljali sve dok najzad nije iskočio iz kreveta i otišao da stoji na balkonu zore, ječeći nad nagnječenim rebrima.
<BR>&nbsp;&nbsp;&nbsp;&nbsp;&nbsp;Optočen napetošću Poglavarevog Konaka, pokušao je da se sabere kako bi nastavio lično zatočeništvo - da sa mešavinom bojazni i prkosa čeka na konačni poziv vrhovne poglavarke. Nije očekivao da će smireno primiti njegov susret sa njenim dedom i bio je prisiljen od prethodnog popodneva da se drži svojih odaja, kako bi znala gde da ga nađe. Pa ipak, kada je došlo, kucanje na vratima natera mu srce da poskoči. Prsti na rukama i nogama su ga golicali - mogao je da oseti bilo u njima - zateče sebe kako ponovo teško diše, i pored bola u grudima. Morao je da proguta hitri ukus gorčine pre nego što je dovoljno ovladao sopstvenim glasom da bi mogao da odgovori na kucanje.
<BR>&nbsp;&nbsp;&nbsp;&nbsp;&nbsp;Vrata se otvoriše i Banor uže u odaju. "Vrhovna poglavarka želi da govori sa tobom", reče on bez osećanja. "Hoćeš li doći?"
<BR>&nbsp;&nbsp;&nbsp;&nbsp;&nbsp;Da, promrmlja Kovenant u sebi. Razume se. Imam li izbora? Držeći se za grudi da se ne bi trzao od bola, on pođe iz svojih odaja niz hodnik.
<BR>&nbsp;&nbsp;&nbsp;&nbsp;&nbsp;Pošao je u smeru Zabrana. Očekivao je da Elena namerava da javno izrazi bes - da ga natera ga se previja pred zajedničkim neodobravanjem Veselkamena. Mogao je da izbegne Trela; ne bi ga koštalo ništa više od jednog trenutka prostog poverenja ili obzira. Ali Banor ga ubrzo skrenu u druge hodnike. Prošli su mala, teška vrata skrivena iza zavese u jednoj od dvorana za susrete i pošli dugačkim, zakrivljenim stepeništem u dublji deo Konaka, nepoznat Kovenantu. Stepenište se završavalo nizom prolaza tako nepravilnih i mračnih da su ga toliko pomeli da više ništa nije znao o tome gde se nalazi osim da je duboko u živoj steni Veselkamena - dublje od ličnih odaja poglavara.
<BR>&nbsp;&nbsp;&nbsp;&nbsp;&nbsp;Ali nedugo potom Banor se zaustavio, okrenut praznom kamenom zidu. U nejasnoj svetlosti jedne baklje, on raširi ruke prema zidu kao da ga izaziva i izgovori tri reči na jeziku koji mu je nespretno silazio iz usta. Kada je spustio ruke, postaše vidljiva vrata. Ona se pokrenuše prema unutra i pustiše krvnog gardistu i Kovenanta u visoku, blistavu pećinu.
<BR>&nbsp;&nbsp;&nbsp;&nbsp;&nbsp;Tvorci Veselkamena malo su toga učinili da oblikuju ili obrade tuprostranu pećinu. Dali su joj gladak pod, ali su ostavili nedirnut grubi, sirovi kamen njenih zidova i tavanice; i nisu izmenili divovske, grube stubove koji su se zdepasto uzdizali po njoj poput masivnih debala, pružali se od poda da preuzmu na pleća teret tavanice. Međutim, čitava pećina bila je osvetljena ogromnim urnama oblučka smeštenim između stubova, tako da su sve površine zidova i stubova bile jasno osvetljene.
<BR>&nbsp;&nbsp;&nbsp;&nbsp;&nbsp;Izložena svuda po tim zidovima bila su umetnička dela. Slike i tapiserije visile su sa zidova; ogromne skulpture i duborezi počivali su na postoljima između stubova i urni; manji komadi, rezbarije, statuete, kameno posuđe i dela suru-pa-maerla počivala su na drvenim policama spretno pribijenim uz stubove.
<BR>&nbsp;&nbsp;&nbsp;&nbsp;&nbsp;Očaran, Kovenant zaboravi zbog čega je tu doveden. Poče da se kreće po dvorani i da gleda sa zanimanjem. Pažnju su mu najpre zarobila manja dela. Mnoga od njih delovala su na neki način nabijena akcijom, neumitnom vrelinom, kao da su uhvaćena u trenutku vaskrsenja; ali razlike u materijalima i osećanjima bile su ogromne. Tamo gde je figura žene sa bebom od hrastovine zaštitnički plakala nad bolom i povredama dece, slični granitni predmet zračio je samouverenom snagom stvaranja; tamo gde uglačani plamen zlatanike kao da je težio naviše, blistanje suru-pa-maerla izražavalo je ugodnost i praktičnu toplinu. Preovlađivale su studije dece, Ranihina i džinova; ali rasute između njih bile su i mračnije teme - opaki pragrdani, snažni, priprosti jamnici, i ludi, srčani Kevin koga je čisto očajanje lišilo mogućnosti prosuđivanja i predviđanja, ali ne i hrabrosti i samilosti. Među njima bilo je malo kopiranja prirode; upotrebljeni materijali nisu bili pogodni za ogledanje ili bukvalizam. Umesto toga, razotkrivali su srca svojih tvoraca puna razumevanja. Kovenant je posmatrao kao začaran.
<BR>&nbsp;&nbsp;&nbsp;&nbsp;&nbsp;Banor ga je sledio dok se kretao među stubovima i posle izvesnog vremena krvni gardista reče: "Ovo je dvorana darova. Sve ovo napravili su narodi Domaje i poklonili poglavarima. Ili Veselkamenu." Gledao je oko sebe očima koje nisu odavale osećanja. "Dati su iz poštovanja ili ljubavi. Ili da bi bili viđeni. Ali poglavari ne žele takve darove. Kažu da niko ne može da poseduje takve stvari. Blago potiče iz Domaje i pripada Domaji. Zbog toga se svi darovi poklonjeni poglavarima smeštaju ovde, da bi ih mogao pogledati svako ko to poželi.
<BR>&nbsp;&nbsp;&nbsp;&nbsp;&nbsp;Pa ipak, Kovenant razabra jedan prizvuk dublje u Banorovom glasu. I pored svoj jednoličnosti, kao da je uobličavao titraj skrivene i neodgovorive strasti koja je vezivala krvnu gardu za poglavare. Ali Kovenant je nije sledio, nije se mešao u nju.
<BR>&nbsp;&nbsp;&nbsp;&nbsp;&nbsp;Sa mesta između prvih stubova privuče ga ogromna, gusta tapiserija obešena o jedan zid. Prepoznao ju je. Bilo je to isto delo koje je nekada pokušao da uništi. Bacio ju je iz svoje odaje na stražarskoj kuli u napadu besa zbog priče o Berekovom životu - i na slepilo koje ga je videlo kao ponovo rođenog Kevina. Nije mogao pogrešiti. Tapiserija je bila iscepana po ivicama i imala je pažljivo popravljenu razderotinu po središtu preko napete, mirotvorne prilike Bereka Troprsta. U prizorima oko središnje figure bilo je prikazano beznadno putovanje heroja prema svom očajanju na Planini Groma i prema otkriću zemne moći. Berek je sa tapiserije gledao Nevernika sa nagoveštajima budućih događaja u očima.
<BR>&nbsp;&nbsp;&nbsp;&nbsp;&nbsp;Kovenant se grubo okrete i trenutak kasnije ugleda kako prema njemu ide vrhovna poglavarka Elena sa druge strane dvorane. Ostao je tamo gde se zatekao i gledao je. Žezlo zakona u njenoj desnoj ruci uvećavalo je čvrstinu i veličajnost njenog koraka, ali leva ruka bila joj je otvorena u dobrodošlici. Odora ju je pokrivala, a da joj nije skrivala ni bujnost, niti snagu pokreta. Kosa joj je slobodno visila preko ramena, a sandale su pravile šaptave zvukove po kamenu.
<BR>&nbsp;&nbsp;&nbsp;&nbsp;&nbsp;Tiho je rekla: "Tomase Kovenante, budi dobro došao u dvoranu darova. Zahvaljujem ti se što si došao."
<BR>&nbsp;&nbsp;&nbsp;&nbsp;&nbsp;Smešila se kao da joj je drago što ga vidi.
<BR>&nbsp;&nbsp;&nbsp;&nbsp;&nbsp;Taj osmeh protivurečio je njegovim očekivanjima i on mu nije verovao. Proučavao joj je lice, pokušavao da joj razotkrije prava osećanja. Njene oči kao da su tražile proučavanje. Čak i dok su ga posmatrale, činilo se da gledaju iza njega, u njegovu unutrašnjost ili kroz njega, kao da prostor koji zauzima deli nešto u potpunosti različito. On na trenutak pomisli da ga ona u stvarnosti, zaista, možda uopšte ne vidi.
<BR>&nbsp;&nbsp;&nbsp;&nbsp;&nbsp;Prišavši, ona reče: "Dopada li ti se dvorana? Ljudi Domaje su dobri umetnici, zar ne?" Ali kada mu se primakla, ona zastade sa zabrinutim izrazom i upita: "Tomase Kovenante, imaš li bolove?"
<BR>&nbsp;&nbsp;&nbsp;&nbsp;&nbsp;On otkri da je ponovo žustro disao. Vazduh u dvorani činio mu se previše razređen. Kada je slegao ramenima, nije mogao da zbaci sa lica bol koji je izazvao taj pokret.
<BR>&nbsp;&nbsp;&nbsp;&nbsp;&nbsp;Elena mu poseže rukom prema grudima. On se napola lecnu, misleći da namerava da ga udari. Ali ona mu samo na trenutak blago dodirnu dlanom nagnječena rebra, a zatim se okrete Banoru. "Krvni gardisto", reče ona oštro, "prapoglavar je povređen. Zašto nije odveden iscelitelju?"
<BR>&nbsp;&nbsp;&nbsp;&nbsp;&nbsp;"Nije tražio", odvrati Banor čvrsto.
<BR>&nbsp;&nbsp;&nbsp;&nbsp;&nbsp;"Tražio? Da li pomoć treba da čeka na traženje?"
<BR>&nbsp;&nbsp;&nbsp;&nbsp;&nbsp;Banor ravnodušno otrpe njen pogled i ništa ne reče, kao da je smatrao da je njegova ispravnost nešto što se samo po sebi razume. Ali prekor u njenom tonu izazva u Kovenantu neočekivani trzaj. U Banorovu odbranu, on reče: "Ne treba mi - nije mi to bilo potrebno. On mi je spasao život."
<BR>&nbsp;&nbsp;&nbsp;&nbsp;&nbsp;Ona uzdahnu, ne skidajući pogled sa krvnog gardiste. "Pa, može biti i da je tako. Ali ne volim da vidim da si povređen." A onda, popustivši, dodade: "Banore, prapoglavar i ja ići ćemo do visova. Pozovi nas ako bude ikakve potrebe."
<BR>&nbsp;&nbsp;&nbsp;&nbsp;&nbsp;Banor klimnu, lako se nakloni i napusti dvoranu.
<BR>&nbsp;&nbsp;&nbsp;&nbsp;&nbsp;Kada se skrivena vrata zatvoriše za njim, Elena se ponovo okrete Kovenantu. On se nagonski nape. Sada, promrmlja on u sebi. Sada će to učiniti. Ali po svemu sudeći, njene iznerviranost je nestalo. I nije pominjala tapiseriju; činilo se da nije svesna veze između njega i tog dela. Bez ičega drugog na licu osim nevinosti, ona reče: "Pa, Tomase Kovenante. Dopada li ti se dvorana? Nisi mi rekao."
<BR>&nbsp;&nbsp;&nbsp;&nbsp;&nbsp;Jedva da ju je čuo. I pored njenog prijatnog izraza, nije mogao da poveruje da ga neće prekoriti zbog susreta sa Trelom. Ali onda vide kako joj se u obrazima ponovo pojavljuje briga i požuri da se prikrije.
<BR>&nbsp;&nbsp;&nbsp;&nbsp;&nbsp;"Šta? Ah, dvorana. Baš mi se dopada. Ali, zar nije malo zabačena? Šta vredi muzej ako ljudi ne mogu da dospeju do njega?"
<BR>&nbsp;&nbsp;&nbsp;&nbsp;&nbsp;"Čitav Veselkamen zna put. Sada smo sami, ali u vreme mira - ili u vreme kada je rat udaljeniji - ovde uvek ima ljudi. A školska deca provode ovde mnogo vremena i uče umetničke veštine Domaje. Umetnici dolaze iz svih krajeva Domaje da podele sa drugima i uvećaju sopstvene veštine. Dvorana darova je zbog toga duboka i skrivena, jer su džinovi koji izvajaše Konak cenili da je takvo mesto pogodno - i zbog toga da bi, ukoliko Veselkamen ikada padne, dvorana mogla biti skrivena i očuvana, za dobrobit budućnosti."
<BR>&nbsp;&nbsp;&nbsp;&nbsp;&nbsp;Na trenutak, žiža njenog pogleda kao da mu je prišla bliže, a oči joj se napeše kao da namerava da mu progori lobanju da bi videla o čemu razmišlja. Ali onda se okrenula sa blagim osmejkom i pošla ka drugom zidu pećine. "Dopusti mi da ti pokažem drugo delo", reče ona. "Sačinila ga je jedna od naših najblistavijih umetnica, Ahana, kćerka Hanina. Evo."
<BR>&nbsp;&nbsp;&nbsp;&nbsp;&nbsp;Sledio ju je i zaustavio se sa njom pred ogromnom slikom u uglačanom okviru od abonosa. Bilo je to mračno delo, ali blizu središta blistala mu je jedna prilika koju je smesta prepoznao: poglavar Mhoram. Poglavar je stajao sam u praznini okruženoj crnim, zlokobnim obličjima koja su se pripremala da se sruče na njega poput poplave, da ga u potpunosti potope. Jedino oružje bilo mu je žezlo, ali njime je prkosno vitlao; a u očima imao je vreli, moćni pogled izuzetnosti i trijumfa, kao da je unutar sebe otkrio neku sposobnost da se uhvati u koštac sa opasnošću, što ga je učinilo nepobedivim.
<BR>&nbsp;&nbsp;&nbsp;&nbsp;&nbsp;Elena reče glasom punim poštovanja: "Ahana ovo naziva 'Pobeda poglavara Mhorama'. Mislim da je ona proročica."
<BR>&nbsp;&nbsp;&nbsp;&nbsp;&nbsp;Prizor Mhorama u takvom škripcu boleo je Kovenanta i on ga prihvati kao prekor. "Čuj", reče on. "Prestani da se tako igraš sa mnom. Ako imaš nešto da kažeš, reci. Ili prihvati Trojev savet i baci me iza brave. Ali nemoj mi ovo činiti."
<BR>&nbsp;&nbsp;&nbsp;&nbsp;&nbsp;"Da se igram? Ne shvatam."
<BR>&nbsp;&nbsp;&nbsp;&nbsp;&nbsp;"Vatru mu paklenu! Prekini da izgledaš toliko nevino. Dovela si me ovde da bi mi očitala zbog toga što sam naleteo na Trela. Pa, svrši već jednom sa tim. Ne mogu da podnesem napetost."
<BR>&nbsp;&nbsp;&nbsp;&nbsp;&nbsp;Vrhovna poglavarka mu dočeka pogled sa takvom otvorenošću da se okrenuo u stranu, gunđajući u po daha da bi se pribrao.
<BR>&nbsp;&nbsp;&nbsp;&nbsp;&nbsp;"Prapoglavaru." Ona mu položi šaku punu preklinjanja na ruku. "Tomase Kovenante. Kako možeš da poveruješ u takve misli? Kako nas možeš razumeti toliko malo? Pogledaj me. Pogledaj me!" Ona ga povuče za ruku sve dok joj se nije ponovo okrenuo, suočio se sa iskrenošću koju je izražavala svakom crtom lica. "Nisam te molila da dođeš ovamo da bih te mučila. Želela sam da podelim sa tobom svoj poslednji sat u dvorani darova. Ovaj rat se primakao - primakao - i ja neću skoro ponovo stajati ovde. A što se tiče vrhovnika - od njega ne primam savete koji se tiču tebe. Ukoliko postoji krivica za tvoj susret sa Trelom, onda je moja. Nisam ti jasno prenela upozorenje zbog svojih strahova. I nisam sagledala puni iznos opasnosti - inače bih rekla svim krvnim gardistima da spreče vaš susret.
<BR>&nbsp;&nbsp;&nbsp;&nbsp;&nbsp;Ne, prapoglavaru. Nemam reči prekora za tebe. Ti treba da prekorevaš mene. Ugrozila sam ti život i uništila Trelu, družbeniku Atiaraninom, poslednje samopoštovanje. Nije mogao da isceli kćerku i ženu. Sada će verovati da ne može da isceli ni sebe."
<BR>&nbsp;&nbsp;&nbsp;&nbsp;&nbsp;Dok je gledao u nju, Kovenant oseti da mu se nepoverenje raspada u prah. Duboko je udahnuo da bi očistio ustajali vazduh iz pluća. Ali pokret mu povredi rebra. Bol ga natera da se uplaši da će posegnuti prema njemu, i on hitro promrmlja: "Ne diraj me."
<BR>&nbsp;&nbsp;&nbsp;&nbsp;&nbsp;Na trenutak ga je pogrešno shvatila. Prsti joj odskočiše sa njegove ruke, a onostranost njenog pogleda poskoči po njemu sa opakošću od koje se lecnuo, preneražen i zbunjen. Ali ono što je ugledala ispravi joj pogrešno razumevanje. Žiža njenog pogleda napusti ga; ona lagano pruži ruku da bi mu položila dlan na grudi.
<BR>&nbsp;&nbsp;&nbsp;&nbsp;&nbsp;"Čujem te", reče ona. "Ali moram te dodirivati. Predugo si mi bio nada. Ne mogu odustati od tebe."
<BR>&nbsp;&nbsp;&nbsp;&nbsp;&nbsp;Uzeo ju je za zglavak sa dva prsta i palcem desnice, ali je oklevao trenutak pre nego što joj je sklonio dlan. Onda reče: "Šta sada biva sa Trelom? Prekršio je zavet. Da li mu je išta učinjeno?"
<BR>&nbsp;&nbsp;&nbsp;&nbsp;&nbsp;"Avaj, možemo da učinimo malo toga. Ono leži u njemu. Pokušaćemo da ga naučimo da se zavet koji je prekršio i dalje može očuvati. Ali nije mu namera bila da te povredi - nije planirao taj napad. Poznajem ga i sigurna sam u to, Znao je da si u Veselkamenu, pa ipak nije pokušavao da te nađe. Ne, to ga je obuzeo bol. Ne znam kako će se oporaviti."
<BR>&nbsp;&nbsp;&nbsp;&nbsp;&nbsp;Dok je govorila, on ponovo vide da nije shvatio. Razmišljao je o kazni, a ne o lečenju. Obgrlivši bolna rebra, on reče: "Previše si blaga. Imaš svako pravo da me mrziš."
<BR>&nbsp;&nbsp;&nbsp;&nbsp;&nbsp;Ona mu uputi pogled blage ljutnje. "Ni Lena, mati moja, niti ja nismo te nikada mrzele. To nam je nemoguće. A šta bi to i vredelo? Bez tebe, mene ne bi bilo. Možda bi se Lena udala za Trioka i rodila kćerku - ali ta kćerka bila bi druga osoba. Ne bih bila ona što jesam." Trenutak kasnije, nasmešila se. "Tomase Kovenante, malo je dece u istoriji Domaje koja su jahala Ranihina."
<BR>&nbsp;&nbsp;&nbsp;&nbsp;&nbsp;"Pa, bar je taj deo upalio." On sleganjem ramena odbaci njen upitni pogled. Nije se osećao sposobnim da objašnjava nagodbu koju je pokušao da napravi sa Ranihinima - ili način na koji ga je ta pogodba izdala.
<BR>&nbsp;&nbsp;&nbsp;&nbsp;&nbsp;Između njih zavlada osećanje uzdržanosti. Elena se okrenu od njega da bi se ponovo zagledala u "Pobedu poglavara Mhorama."
<BR>&nbsp;&nbsp;&nbsp;&nbsp;&nbsp;"Ta slika me uznemirava", reče ona. "Gde sam ja? Ako je Mhoram toliko teško ugrožen, zbog čega mu nisam uz bok? Kako sam pala, kada je on tako usamljen?" Lako je dodirnula sliku, prešla vrhovima prstiju preko Mhoramovog samotnog, opkoljenog, nepobedivog položaja. "Negde u dubini duše sumnjam da će me ovaj rat prevazići."
<BR>&nbsp;&nbsp;&nbsp;&nbsp;&nbsp;Ta misao je žacnu. Iznenada je napravila korak u stranu od slike, uspravila se sa Žezlom zakona oslonjenim o kamen pred sobom. Zavrtela je glavom tako da joj je mrka i medena kosa šibnula kao da joj vetar duva oko ramena i napeto jeknula: "Ne! Videću kako se okončava! Okončava!"
<BR>&nbsp;&nbsp;&nbsp;&nbsp;&nbsp;Kada je ponovila okončava, udarila je u pod gvožđem okovanim krajem Žezla. Trenutak blistave, plave vatre zapali vazduh. Kamen poskoči pod Kovenantovim nogama i on zamalo pade. Ali ona gotovo smesta ugasi svoju silu; ova prođe poput trenutnog naleta more. Pre nego što je mogao da povrati ravnotežu, uhvatila ga je za ruku i pridržala.
<BR>&nbsp;&nbsp;&nbsp;&nbsp;&nbsp;"Ah, moraš mi oprostiti", reče ona sa pogledom koji je sadržavao smeh. "Zaboravljam se."
<BR>&nbsp;&nbsp;&nbsp;&nbsp;&nbsp;Stao je na noge, pokušao da odredi da li može i dalje da veruje podu ili ne. Kamen je delovao bezbedno. "Sledeći put me na vreme upozori", progunđa on, "tako da mogu da sednem."
<BR>&nbsp;&nbsp;&nbsp;&nbsp;&nbsp;Vrhovna poglavarka prasnu u bistar smeh, zatim naglo ućuta. "Ponovo te molim za oproštaj, Tomase Kovenante. Ali izraz ti je toliko unezveren i budalast."
<BR>&nbsp;&nbsp;&nbsp;&nbsp;&nbsp;"Zaboravi", odvrati on. Otkrio je da mu se dopada zvuk njenog smeha. "Možda je ismevanje jedini valjan odgovor."
<BR>&nbsp;&nbsp;&nbsp;&nbsp;&nbsp;"Da li je to izreka iz tvog sveta? Ili si prorok?"
<BR>&nbsp;&nbsp;&nbsp;&nbsp;&nbsp;"Pomalo od oboje."
<BR>&nbsp;&nbsp;&nbsp;&nbsp;&nbsp;"Čudan si. Mešaš mudrost i šalu - izokrećeš im značenje."
<BR>&nbsp;&nbsp;&nbsp;&nbsp;&nbsp;"Da li je to činjenica?"
<BR>&nbsp;&nbsp;&nbsp;&nbsp;&nbsp;"Da, prapoglavaru Kovenante", reče ona lako, dobro raspoložena. "To je činjenica." Onda se činilo da se prisetila nečega. "Ali moramo poći. Mislim da nas očekuju. A ti nikad nisi video visove. Hoćeš li poći sa mnom?"
<BR>&nbsp;&nbsp;&nbsp;&nbsp;&nbsp;Slegao je ramenima. Ona mu se nasmeši i on pođe za njom prema vratima dvorane.
<BR>&nbsp;&nbsp;&nbsp;&nbsp;&nbsp;"Ko nas očekuje?" upita on nemarno.
<BR>&nbsp;&nbsp;&nbsp;&nbsp;&nbsp;Ona otvori vrata i prođe ispred njega kroz njih. Kada su se zatvorila za njim, ona odgovori: "Htela bih da te iznenadim. Ali možda to ne bi bilo upozorenje na vreme. Tamo je čovek - čovek koji proučava snove - ne bi li našao istinu u njima. Jedan Neomeđeni."
<BR>&nbsp;&nbsp;&nbsp;&nbsp;&nbsp;Srce mu ponovo poskoči i on zaštitnički omota ruke oko bolnih grudi. Vatru mu paklenu, zaječa on u sebi. Tumač snova. Upravo ono što mi treba. Jedan Neomeđeni spasao je njega i Atiaran od pragrdana tokom svetkovine proleća. Izopačenom varkom sećanja, čuo je samrtni krik Neomeđenog u Eleninom jasnom glasu. I prisetio se Atiaranine turobne upornosti kojom je tvrdila da na živima počiva odgovornost da daju smisao žrtvovanju mrtvih. Oštrim gestom, on pokaza Eleni da ga povede, zatim pođe za njom, mrmljajući: vatru mu paklenu, vatru mu paklenu.
<BR>&nbsp;&nbsp;&nbsp;&nbsp;&nbsp;Vodila ga je nazad kroz nivoe Veselkamena sve dok nije počeo da prepoznaje okolinu. Onda su krenuli ka zapadu, i dalje u usponu, i posle nekog vremena zašli u visoki, široki prolaz nalik putu čitavom dužinom Konaka, koji se lagano uzdizao. Uskoro mu sve manja masa kamena oko njega i rastući jesenji miris vazduha rekoše da prilaze nivou visoravni koja je natkriljavala Konak. Posle dva oštra zaokreta, prolaz se okonča i on se zateče na otvorenom, stojeći na gustoj travi pod nebom bez pokrova. Milju ili dve zapadno od njega nalazile su se planine.
<BR>&nbsp;&nbsp;&nbsp;&nbsp;&nbsp;Svež povetarac koji je nagoveštavao oštrinu jesenji dirnu ga kroz prepodnevno sunce - slabo duvanje puno uzrele zemlje i žetve kao da raspolaže mogućnošću predskazivanja, proricalo je obilnu letinu i semenje spremno za odlaganje. Ali drveće visoravni i gornjih bregova uglavnom je bilo zimzeleno, pernate mimoze, visoki borovi i široki kedrovi bez promene lišća. A žilava trava nije izveštavala o promeni godišnjeg doba.
<BR>&nbsp;&nbsp;&nbsp;&nbsp;&nbsp;Gornji bregovi predstavljali su tajnu snagu Veselkamena. Štitili su ih strmi obronci na istoku i jugu, planine na severu i zapadu; zbog toga su bili bukvalno nedostupni, osim kroz sam Poglavarov Konak. Onde su ljudi grada mogli smestiti hranu i vodu da izdrže opsadu. Zbog toga je Veselkamen mogao opstati sve dok su mu zidovi i kapije neprobojni.
<BR>&nbsp;&nbsp;&nbsp;&nbsp;&nbsp;"Dakle, vidiš", reče Elena, "da su džinovi delali za dobrobit Domaje u svim pogledima. Dok Veselkamen stoji, ovde ostaje naš jedan bastion nade. Na svoj način, Konak je neprobojan za poraz kao što se to govori za Kletnikov Tabor - u starim predanjima. To je od suštinskog značaja, jer ta predanja govore i da senka Opačije nikada neće biti u potpunosti proterana iz Domaje dok opstaje Riddžek Tom, nedostupni posed poglavara Kletnika. Zbog toga je naš dug prema džinovima daleko veći nego samo za nepopustivo prijateljstvo. Veći je od ičega što možemo platiti."
<BR>&nbsp;&nbsp;&nbsp;&nbsp;&nbsp;Ton joj je bio zahvalan, ali pominjanje džinova baci senku neraspoloženja na nju i Kovenanta. Ona se okrete od toga i povede ga severno uz padinu gornjih krajeva.
<BR>&nbsp;&nbsp;&nbsp;&nbsp;&nbsp;U tom smeru visoravan se dizala u nepravilne bregove; i ubrzo, njima sleva, na strani nasuprot padini, počeše da prolaze pored stada stoke koja se napasala. Goniči stoke ceremonijalno su pozdravljali vrhovnu poglavarku, a ona je odgovarala ćutljivim naklonima. Kasnije, ona i Kovenmant pređoše vrh brega sa koga su mogli da gledaju prema zapadu preko čitavih visova. Tamo, iza brze reke koja je tekla južno prema Steg-vodopadima, bila su polja na kojima se žitna i kukuruzna letina talasala na povetarcu. A milju iza pašnjaka, reke i polja stajale su planine, uzdizale se nepravilne i veličanstvene iz polja. Vrhovi su im bili pokriveni snegom, a zbog bele odore delovale su posedelo i uzvišeno - oštre, divljačne i neukaljane. Haručaji su živeli prema zapadu i jugu na tom istom planinskom vencu.
<BR>&nbsp;&nbsp;&nbsp;&nbsp;&nbsp;Kovenant i vrhovna poglavarka produžiše prema severu, lagano skrećući od obronaka prema reci dok je Elena birala najlakši put među bregovima. Činilo se da je zadovoljna zbog ćutanja među njima i zbog toga su oboje išli bez reči. Kovenant je koračao kao da upija u sebe visove očima i ušima. Žilavo zdravlje trave, čista, zdrava zemlja i devičanski kamen, zrelost žita i kukuruza - sve to mu je bilo živo pred očima. Pesma i let ptica delovali su mu poput svetkovine u vazduhu. A dok su prolazili pokraj jednog naročito visokog, uzvišenog bora, on oseti da gotovo može da čuje uspon sokova u njemu. Tokom čitave milje, zaboravio je na sebe od uživanja u kasnom letu Domaje.
<BR>&nbsp;&nbsp;&nbsp;&nbsp;&nbsp;Onda poče nejasno da se pita koliko daleko Elena misli da ga vodi. Ali pre nego što je odlučio da prekine ćutanje pitanjem, prešli su vrh visokog brega i ona objavi da su stigli. "Ah", reče ona uz radostan uzdah, "Zlatosinju! Ti jezersko vrelo i punioče reke - živeo mi, bistri kladenče. Srcu mi se mili što te nanovo vidim."
<BR>&nbsp;&nbsp;&nbsp;&nbsp;&nbsp;Gledali su naniže na planinsko jezero, izvorište vodene mase koja je tekla prema Steg-vodopadu. I pored sve hitrine struje koja je jurila iz njega, bila je to mirna voda, bez ulaznih struja; sva voda mu je doticala iz izvora u njemu. A površina mu je bila ravna, prozračna i odražavala je svetlost poput uglačanog stakla. Uzvraćala je jeku planina i neba vernošću bez mane, oslikavala svet u svakoj pojedinosti.
<BR>&nbsp;&nbsp;&nbsp;&nbsp;&nbsp;"Dođi", reče Elena iznenada. "Neomeđeni će tražiti da se okupamo u Zlatosinju." Ona mu dobaci žustri osmeh i lako strča niz breg. Sledio ju je običnim hodom, ali gipka trava kao da ga je požurivala sve dok nije kaskao. Na rubu jezera ona baci Žezlo kao da ga se odriče, priteže pojas odore i uz poslednje mahanje prema njemu zaroni u vodu.
<BR>&nbsp;&nbsp;&nbsp;&nbsp;&nbsp;Kada je stigao do Zlatosinja, na trenutak ga prestravi kada je otkrio da je nestala. Sa tog rastojanja, odrazi su bili prozirni i ispod njih mogao je videti kamenito dno jezera. Osim tmine poput duboke senke u njegovom središtu, razabirao je čitavo dno u jasnim pojedinostima, kao da je čitavo jezero duboko samo nekoliko stopa. Ali nije mogao da vidi Elenu. Činilo se da je zaronila negde van postojanja.
<BR>&nbsp;&nbsp;&nbsp;&nbsp;&nbsp;Nagao se nad vodu da zaviri unutra, a zatim oštro kročio unazad kada je primetio da mu Zlatosinj ne odražava lik. Podnevno sunce bilo je ponovljeno kroz njega kao da je nevidljiv.
<BR>&nbsp;&nbsp;&nbsp;&nbsp;&nbsp;Sledećeg trenutka Elena probi vodenu površinu dvadesetak jardi niz jezero. Otresla je vodu iz kose i pozvala ga da joj se pridruži. Kada vide široko zijanje njegove zapanjenosti, razdragano se nasmeši. "Iznenađuje li te Zlatosinj?"
<BR>&nbsp;&nbsp;&nbsp;&nbsp;&nbsp;Piljio je u nju. Nije mogao da vidi nijedan njen deo ispod površine u kojoj je probila vodenu površinu. Činilo se da joj se fizičko biće završava na vodenoj površini. Nad površinom, poskakivala je kao da gazi po vodi; ispod nje, dno jezera bilo je jasno vidljivo kroz prostor koji je trebalo da zauzima. Uz napor, on zaklopi usta, a zatim joj doviknu: "Rekoh ti da me na vreme upozoriš!"
<BR>&nbsp;&nbsp;&nbsp;&nbsp;&nbsp;"Dođi!" ponovi ona. "Nemoj se brinuti. Nema opasnosti."
<BR>&nbsp;&nbsp;&nbsp;&nbsp;&nbsp;Kada se nije pokrenuo, produžila je. "Ovo je voda, kao i svaka druga - ali jača. Ima ovde zemne moći. Put nam je previše nepostojana za Zlatosinj. On nas ne vidi. Dođi!"
<BR>&nbsp;&nbsp;&nbsp;&nbsp;&nbsp;Oprezno se naže i zaroni šaku u vodu. Prsti mu nestadoše čim su zašli ispod površine. Ali kada ih je trgao nazad, bili su čitavi i mokri, a hladnoća ih je golicala.
<BR>&nbsp;&nbsp;&nbsp;&nbsp;&nbsp;Gonjen osećajem iznenađenja i otkrića, on izu čizme i čarape, zavrnu nogavice pantalona i kroči u jezero.
<BR>&nbsp;&nbsp;&nbsp;&nbsp;&nbsp;Smesta je uleteo preko glave. Čak i na ivici, jezero je bilo duboko; jasnoća kojom je video dno zavela ga je. Ali hladna, mirisava voda dizala ga je i on brzo izlete na površinu. Koprcajući se po vodi i frkćući, on stade da se obazire dok ne ugleda Elenu. "Upozorenje na vreme!" Pokušao je da zvuči ljutito i pored sveže, bujne hladnoće. "Naučiću te ja šta je upozorenje na vreme!" Stigao je do nje u nekoliko hitrih zamaha i gurnuo joj glavu pod vodu.
<BR>&nbsp;&nbsp;&nbsp;&nbsp;&nbsp;Smesta se ponovo pojavila, smejući se još gotovo i pre nego što je digla glavu iznad vode. On se baci na nju, ali mu ona izmače i umesto toga gurnu njega. Zamahnuo joj je prema člancima i promašio. Kada je izronio, nije je bilo na vidiku.
<BR>&nbsp;&nbsp;&nbsp;&nbsp;&nbsp;Oseti da ga povlači za stopala. Duboko udahnuvši, uspravio se i zaronio za njom. Prvi put je otvorio oči pod vodom i otkrio da dobro vidi. Elena je plivala kraj njega i smešila se. Za trenutak stiže do nje i uhvati je oko struka.
<BR>&nbsp;&nbsp;&nbsp;&nbsp;&nbsp;Umesto da pokuša da se otme, one se okrete, položi mu ruke oko vrata i poljubi ga u usta.
<BR>&nbsp;&nbsp;&nbsp;&nbsp;&nbsp;Sav vazduh mu naglo briznu iz pluća kao da ga je šutnula u povređena rebra. Otisnuo se od nje, zamlatarao prema površini. Uz kašalj i dahtanje prebacio se preko ruba jezera na mestu gde je ostavio čizme i uspentrao da bi se skljokao na travu.
<BR>&nbsp;&nbsp;&nbsp;&nbsp;&nbsp;Grudi su ga bolele kao da je ponovo povredio rebra, ali znao je da nije. Prvi dodir moćne vode Zlatosinja obrisao mu je modrice, naprosto ih sprao, i one ga više nisu bolele. Ovo je bila druga vrsta bola; u naprezanju pod vodom kao da je povredio srce.
<BR>&nbsp;&nbsp;&nbsp;&nbsp;&nbsp;Ležao je i dahtao lica spuštenog u travu i posle izvesnog vremena disanje mu se umiri. Postao je svestan drugih osećaja. Hladni, oštri dodir vode uzbudio mu je čitavo telo; osećao se čistije nego ijednom otkako je saznao za gubavost. Sunce mu je bilo toplo na leđima, a prsti su ga živo golicali. Srce ga je bolelo kada mu se Elena pridružila na travi.
<BR>&nbsp;&nbsp;&nbsp;&nbsp;&nbsp;Osećao je njene oči na sebi pre nego što ga je tiho upitala: "Jesi li srećan u svom svetu?"
<BR>&nbsp;&nbsp;&nbsp;&nbsp;&nbsp;Uz naprezanje se okrenuo i otkrio da je sela pored njega i blago ga gledala. Nemoćan da se odupre osećaju, dotakao je pramen njene mokre kose, protrljao ga među prstima. Onda diže svoje sive, ispijene oči da bi joj uzvratio pogled. Od položaja u kom je bio glas mu nenamerno postade oštar. "Sreća nema sa tim nikakve veze. Ne razmišljam o sreći. Razmišljam kako da preživim."
<BR>&nbsp;&nbsp;&nbsp;&nbsp;&nbsp;"Da li bi mogao da budeš srećan ovde?"
<BR>&nbsp;&nbsp;&nbsp;&nbsp;&nbsp;"To nije pošteno. Šta bi ti rekla kada bih te ja to pitao?"
<BR>&nbsp;&nbsp;&nbsp;&nbsp;&nbsp;"Rekla bih - da." Ali trenutak kasnije videla je šta je mislio i digla se. "Rekla bih da sreća počiva u službi Domaji. I rekla bih da nema sreće u vreme rata."
<BR>&nbsp;&nbsp;&nbsp;&nbsp;&nbsp;Ponovo je legao u travu da ne bi morao da je gleda. Turobno je progunđao: "Tamo odakle ja dolazim nema 'Domaje'. Ima samo 'zemlje'. Mrtve. I uvek je rat."
<BR>&nbsp;&nbsp;&nbsp;&nbsp;&nbsp;Posle kratke stanke rekla je sa osmehom u glasu: "Ako sam te dobro shvatila, upravo se zbog takvih reči balčaklija Kvan ljuti na tebe."
<BR>&nbsp;&nbsp;&nbsp;&nbsp;&nbsp;"Ništa ja tu ne mogu. To je prosta činjenica."
<BR>&nbsp;&nbsp;&nbsp;&nbsp;&nbsp;"Ti silno poštuješ činjenice."
<BR>&nbsp;&nbsp;&nbsp;&nbsp;&nbsp;Pažljivo je uzdahnuo pokraj svog bolnog srca pre nego što je odgovorio. "Ne. Mrzim ih. One su jedino što mi je preostalo."
<BR>&nbsp;&nbsp;&nbsp;&nbsp;&nbsp;Blaga tišina zavlada među njima. Elena se ponovo spusti kraj njega, pa su nepomično ležali da bi ih sunce osušilo. Toplina, miris trave činilo se da mu pružaju osećaj dobrostanja; ali kada je pokušao da se opusti i da poteče sa tim, blo mu neugodno zatitra u grudima. Bio je previše svestan Eleninog prisustva. Ali polako je postao svestan da neka veća tišina prekriva Zlatosinj. Sve ptice, čak i povetarac, ućutkaše se, zanemeše. Izvesno vreme plitko je udisao i ispitivao okolni vazduh ušima.
<BR>&nbsp;&nbsp;&nbsp;&nbsp;&nbsp;Elena kratko reče: "Dolazi", i pođe da ponovo uzme Žezlo. Kovenant se diže u sedeći položaj i obazre. Onda ga začu - blagi, čisti zvuk poput flaute koji se širio nad Zlatosinjom, iako nije bilo nikakvog izvora koji je mogao videti, kao da to sam vazduh peva. Melodija se kretala, približavala. Uskoro je mogao da sledi reči.
<BR>
<BR>&nbsp;&nbsp;&nbsp;&nbsp;&nbsp;Slobodan
<BR>&nbsp;&nbsp;&nbsp;&nbsp;&nbsp;Neomeđen
<BR>&nbsp;&nbsp;&nbsp;&nbsp;&nbsp;Ispoveđen
<BR>&nbsp;&nbsp;&nbsp;&nbsp;&nbsp;Slobodan...
<BR>&nbsp;&nbsp;&nbsp;&nbsp;&nbsp;Sanjaj da će u stvarnost preći san:
<BR>&nbsp;&nbsp;&nbsp;&nbsp;&nbsp;Oči zatvori dok ne ugledaš dan
<BR>&nbsp;&nbsp;&nbsp;&nbsp;&nbsp;Nemo proroštvo ispevaj van...
<BR>&nbsp;&nbsp;&nbsp;&nbsp;&nbsp;I budi
<BR>&nbsp;&nbsp;&nbsp;&nbsp;&nbsp;Neomeđen
<BR>&nbsp;&nbsp;&nbsp;&nbsp;&nbsp;Ispoveđen
<BR>&nbsp;&nbsp;&nbsp;&nbsp;&nbsp;Slobodan.
<BR>
<BR>&nbsp;&nbsp;&nbsp;&nbsp;&nbsp;Sam
<BR>&nbsp;&nbsp;&nbsp;&nbsp;&nbsp;Bez druga
<BR>&nbsp;&nbsp;&nbsp;&nbsp;&nbsp;Dalek...
<BR>&nbsp;&nbsp;&nbsp;&nbsp;&nbsp;Sam
<BR>&nbsp;&nbsp;&nbsp;&nbsp;&nbsp;Pij gubitak kad dođe nam
<BR>&nbsp;&nbsp;&nbsp;&nbsp;&nbsp;Dok samoća ne stigne i prođe ko zna kam
<BR>&nbsp;&nbsp;&nbsp;&nbsp;&nbsp;A tišina nek ti bude hram...
<BR>&nbsp;&nbsp;&nbsp;&nbsp;&nbsp;Al'
<BR>&nbsp;&nbsp;&nbsp;&nbsp;&nbsp;Bez druga
<BR>&nbsp;&nbsp;&nbsp;&nbsp;&nbsp;Dalek
<BR>&nbsp;&nbsp;&nbsp;&nbsp;&nbsp;Sam.
<BR>
<BR>&nbsp;&nbsp;&nbsp;&nbsp;&nbsp;Duboko
<BR>&nbsp;&nbsp;&nbsp;&nbsp;&nbsp;Bez dna
<BR>&nbsp;&nbsp;&nbsp;&nbsp;&nbsp;Beskrajno
<BR>&nbsp;&nbsp;&nbsp;&nbsp;&nbsp;Duboko...
<BR>&nbsp;&nbsp;&nbsp;&nbsp;&nbsp;Konaku dirni tajanstva u oko
<BR>&nbsp;&nbsp;&nbsp;&nbsp;&nbsp;Gde dvorane bogatstva smeju se široko
<BR>&nbsp;&nbsp;&nbsp;&nbsp;&nbsp;Dok izdajnici kroz usud puze
<BR>&nbsp;&nbsp;&nbsp;&nbsp;&nbsp;Po krvi
<BR>&nbsp;&nbsp;&nbsp;&nbsp;&nbsp;Bezdano
<BR>&nbsp;&nbsp;&nbsp;&nbsp;&nbsp;Beskrajno
<BR>&nbsp;&nbsp;&nbsp;&nbsp;&nbsp;Duboko
<BR>
<BR>&nbsp;&nbsp;&nbsp;&nbsp;&nbsp;"Ustani da ga pozdraviš", reče vrhovna poglavarka tiho. "On je Neomeđeni. Prevazišao je učenje Znanstvigora i krenuo za ličnim doznavanjima otvorenim samo za njega."
<BR>&nbsp;&nbsp;&nbsp;&nbsp;&nbsp;Kovenant se diže, i dalje slušajući pesmu. Imala je opčinjujuće svojstvo koje mu je ućutkavalo pitanja i sumnje. Stajao je uspravno, glave dignute kao da jedva čeka ono što će doći. A Neomeđeni se ubrzo pojavi na vidiku na brdima severno od Zlatosinja.
<BR>&nbsp;&nbsp;&nbsp;&nbsp;&nbsp;Prestao je da peva kada je ugledao Kovenanta i Elenu, ali pojava mu je i dalje zadržala uticaj na njih. Nosio je dugačku, lepršavu odoru koja kao da nije imala sopstvenu boju; umesto toga, hvatala je prisenke oko sebe, tako da mu je bila travnato zelena ispod struka, azurna na ramenima, a stenje i snegovi planina treptali su mu sa desne strane. Nečešljana kosa mu je plamtela odražavajući sunce.
<BR>&nbsp;&nbsp;&nbsp;&nbsp;&nbsp;Stizao je pravo prema Kovenantu i Eleni i Kovenant uskoro uzmognu da mu razazna lice - blage, androgine crte, sa dugačkom bradom, dubokim očima. Kada je stao pred njih, on i vrhovna poglavarka ne izmeniše nikakav pozdravni obred. On joj naprosto reče: "Ostavi nas", visokim, melodičnim glasom, nalik ženskom. Ton mu nije izražavao ni odbacivanje ni naredbu, već pre nešto što je zvučalo kao neophodnost i ona mu se pokori bez pitanja.
<BR>&nbsp;&nbsp;&nbsp;&nbsp;&nbsp;Ali pre nego što je krenula, ona ponovo položi ruku na Kovenantovu ruku i ispitivački mu se zagleda u lice. "Tomase Kovenante", reče ona uz tih titraj glasa, kao da ga se plaši, ili se plaši za njega. "Prapoglavaru. Kada budem morala da odem zarad ovog rata - hoćeš li me pratiti?"
<BR>&nbsp;&nbsp;&nbsp;&nbsp;&nbsp;Nije je gledao. Stajao je kao da su mu nožni prsti ukorenjeni u travi i gledao u oči Neomeđenog. Kada nije odgovorio ni posle izvesnog vremena, ona se pognu, steže mu ruku, a zatim krenu prema Veselkamenu. Nije se osvrtala. Uskoro nestade sa vidika iza brda.
<BR>&nbsp;&nbsp;&nbsp;&nbsp;&nbsp;"Dođi", reče Neomeđeni istim tonom kojim je izražavao neophodnost. Ne čekajući na odgovor, pošao je nazad putem kojim je stigao.
<BR>&nbsp;&nbsp;&nbsp;&nbsp;&nbsp;Kovenant napravi dva nesigurna koraka napred, a zatim zastade kao da ga je dograbio grč bojazni. On otrže oči sa leđa Neomeđenog i sa hitnjom se obazre. Kada je opazio čarape i čizme, on požuri prema njima, slete na travu i navuče ih na noge. Nemirnom odlučnošću, kao da se odupire povlačenju neke struje ili prinude, on ušnira čizme i čvrsto ih veza.
<BR>&nbsp;&nbsp;&nbsp;&nbsp;&nbsp;Kada su mu noge bile bezbedne pred travom, on skoči i potrča za tumačem snova.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
