<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Epilog: GODINU DANA KASNIJE
<P>&nbsp;&nbsp;&nbsp;&nbsp;&nbsp;"Rik! Rik!" Selim Junc pohita preko luke ka brodu, raširenih ruku. "I Lona! Nikad vas ne bih prepoznao. Kako ste? Kako ste?" "Ne bismo mogli ni poželeti da bude bolje. Vidim da ste primili naše pismo", odvrati Rik.
<BR>&nbsp;&nbsp;&nbsp;&nbsp;&nbsp;"Razume se. Recite mi, šta o svemu tome mislite?" Vraćali su se zajedno prema Juncovoj kancelariji.
<BR>&nbsp;&nbsp;&nbsp;&nbsp;&nbsp;"Jutros smo posetili našu staru varošicu", reče tužno Valona. "Polja su tako prazna." Sada je na sebi imala odeću kakvu su nosile žene iz Carstva, i nije se više odevala u haljine seljanki sa Florine.
<BR>&nbsp;&nbsp;&nbsp;&nbsp;&nbsp;"Da, mora da je tamo sad strašno turobno za nekoga ko je u tim poljima proveo veći deo života. Čak i meni postaje turobno, ali ostaću dok budem mogao. Pravljenje zabeležaka o zračenju Florininog sunca je od velikog teorijskog interesa."
<BR>&nbsp;&nbsp;&nbsp;&nbsp;&nbsp;"Toliko je ljudi evakuisano za manje od godinu dana! To govori da je organizacija odlična."
<BR>&nbsp;&nbsp;&nbsp;&nbsp;&nbsp;"Činimo sve što je u našoj moći, Rik. Oh, možda bi trebalo da te oslovljavam tvojim pravim imenom."
<BR>&nbsp;&nbsp;&nbsp;&nbsp;&nbsp;"Molim vas, nemojte. Nikada se neću ponovo navići na njega. Zovem se Rik. To je jedino ime koga se sećam."
<BR>&nbsp;&nbsp;&nbsp;&nbsp;&nbsp;"Da li si odlučio da se vratiš istraživanju svemira?" upita Junc.
<BR>&nbsp;&nbsp;&nbsp;&nbsp;&nbsp;Rik odmahnu glavom. "Odlučio sam, ali da se ne vratim. Nikada se više neću svega setiti. Taj deo je zauvek izgubljen. Mada mi to i ne smeta baš mnogo. Vratiću se na Zemlju... Uzgred budi rečeno, nadao sam se da ću videti varošanina."
<BR>&nbsp;&nbsp;&nbsp;&nbsp;&nbsp;"Mislim da nećeš. Odlučio je da danas ode. Čini mi se da baš ne bi voleo da se sretne s tobom. Verovatno se oseća krivim. Jesi li kivan na njega?"
<BR>&nbsp;&nbsp;&nbsp;&nbsp;&nbsp;"Nisam", odgovori Rik. "Želeo je dobro i u mnogo čemu mi je promenio život nabolje. Kao prvo, sreo sam Lonu." Rekavši to, rukom je obgrli oko ramena.
<BR>&nbsp;&nbsp;&nbsp;&nbsp;&nbsp;Valona ga pogleda i nasmeši se.
<BR>&nbsp;&nbsp;&nbsp;&nbsp;&nbsp;"Pored toga", nastavi Rik, "izlečio me je od nečega. Otkrio sam zbog čega sam bio istraživač svemira. Sada znam zbog čega se trećina svih istraživača regrutuje sa jedne jedine planete, Zemlje. Svako ko živi na radioaktivnom svetu mora da raste u strahu i nesigurnosti. Jedan pogrešan korak može da znači smrt, tako da je površina naše vlastite planete najveći neprijatelj koga imamo.
<BR>&nbsp;&nbsp;&nbsp;&nbsp;&nbsp;U nas je usađena jedna vrsta bojazni, dr Junce, strah od planeta. Jedino smo srećni kada se nalazimo u svemiru; jedino se tamo osećamo sigurnim."
<BR>&nbsp;&nbsp;&nbsp;&nbsp;&nbsp;"Ali ti više ne osećaš ništa od toga, Rik?"
<BR>&nbsp;&nbsp;&nbsp;&nbsp;&nbsp;"Nipošto. Čak se ni ne sećam da sam se nekada tako osećao. U tome i jeste stvar, shvatate. Varošanin je podesio svoju psiho-sondu da ukloni osećanje bojazni, ali se nije potrudio da odredi jačinu. Smatrao je da treba samo da se pobrine za nedavno nastalu, veštačku nevolju. Ali u moj um je bila usađena duboka bojazan o kojoj on ništa nije znao. On me je oslobodio i jedne i druge. Jednom reči, vredelo je osloboditi se toga, iako je ujedno tako mnogo stvari bilo izbrisano. Sada više ne moram da boravim u svemiru. Mogu se vratiti na Zemlju. U stanju sam da tamo radim, a Zemlji su potrebni ljudi. I uvek će biti."
<BR>&nbsp;&nbsp;&nbsp;&nbsp;&nbsp;"Znate", ponudi se Junc, "zašto ne bismo mogli da učinimo za Zemlju ono što upravo činimo za Florinu? Nema potrebe da Zemljani rastu u takvom strahu i nesigurnosti. Galaksija je velika."
<BR>&nbsp;&nbsp;&nbsp;&nbsp;&nbsp;"Ne", odvrati strastveno Rik. "Sa Zemljom je drugačije. Ona ima svoju prošlost, dr Junce. Mnogi to ne veruju, ali mi koji potičemo sa Zemlje znamo da je ljudska rasa potekla sa Zemlje."
<BR>&nbsp;&nbsp;&nbsp;&nbsp;&nbsp;"Možda i jeste. Ne mogu da tvrdim ni jedno ni drugo."
<BR>&nbsp;&nbsp;&nbsp;&nbsp;&nbsp;"Jeste. To je planeta koja ne može biti napuštena; ne sme biti napuštena. Jednog dana ćemo je izmeniti, preobraziti njenu površinu u onakvu kakvu je nekada bila. Do tada... ostajemo."
<BR>&nbsp;&nbsp;&nbsp;&nbsp;&nbsp;"I ja sam sada Zemljanka", blago primeti Valona.
<BR>&nbsp;&nbsp;&nbsp;&nbsp;&nbsp;Rik se zagleda prema obzorju. Gornji Grad je bio kričav kao i uvek, ali u njemu više nije bilo ljudi.
<BR>&nbsp;&nbsp;&nbsp;&nbsp;&nbsp;"Koliko ih je još ostalo na Florini?" upita on.
<BR>&nbsp;&nbsp;&nbsp;&nbsp;&nbsp;"Oko dvadeset miliona", odgovori Junc. "Radimo sve sporije. Povlačenje mora da bude ravnomerno izvedeno. Ljudi koji ostaju moraju, u svakom trenutku, u mesecima koji preostaju, da predstavljaju ekonomsku jedinicu. Zato je raseljavanje tek u prvim fazama. Većina evakuisanih se još nalazi u privremenim kampovima na obližnjim svetovima. Prate ih neizbežne nedaće."
<BR>&nbsp;&nbsp;&nbsp;&nbsp;&nbsp;"Kada će i poslednja osoba da ode?"
<BR>&nbsp;&nbsp;&nbsp;&nbsp;&nbsp;"U stvari, nikada."
<BR>&nbsp;&nbsp;&nbsp;&nbsp;&nbsp;"Ne razumem?"
<BR>&nbsp;&nbsp;&nbsp;&nbsp;&nbsp;"Varošanin je neslužbeno zatražio da ostane. Dozvoljeno mu je, takođe neslužbeno. To nigde neće biti javno zabeleženo."
<BR>&nbsp;&nbsp;&nbsp;&nbsp;&nbsp;"Da ostane?" Rik je bio zaprepašćen. "Ali, Galaksije mu, zašto?"
<BR>&nbsp;&nbsp;&nbsp;&nbsp;&nbsp;"Ne znam", odvrati Junc, "ali mislim da si ti to objasnio kada si govorio o Zemlji. On oseća isto što i ti. Kaže da je za njega nezamislivo da pusti Florinu da umre sama..."
</P></TD></TR></TABLE>
</CENTER>
</BODY>
</HTML>
