<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. GOSPA
<P>&nbsp;&nbsp;&nbsp;&nbsp;&nbsp;Samija od Fifa bila je tačno pet stopa visoka, i svih njenih šezdeset inča nalazilo se u stanju uzdrhtale ozlojeđenosti. Bila je teška funtu i po po inču i u ovom trenutku svaka od njenih dvadeset funti predstavljala je šesnaest unci postojanog besa.
<BR>&nbsp;&nbsp;&nbsp;&nbsp;&nbsp;Žurno je koračala s jednog kraja prostorije na drugi, tamne kose neuredno pokupljene visoko iznad glave, na zašiljenim potpeticama zbog kojih je izgledala viša nego što je to u stvari bila i uske brade sa uočljivim prorezom koja je podrhtavala.
<BR>&nbsp;&nbsp;&nbsp;&nbsp;&nbsp;"Oh, ne!" uzviknu ona. "Ne bi on to meni učinio. On to nije smeo da mi učini. Kapetane!" Glas joj je bio oštar i u njemu se osećala naviknutost osobe na vlasti da izdaje naređenja. Kapetan Raceti se povijao onako kako je vetar duvao. "Moja Gospo?"
<BR>&nbsp;&nbsp;&nbsp;&nbsp;&nbsp;Za svakog bi Florinijanca kapetan Raceti, razume se, bio 'Vlastelin'. Jednostavno, Vlastelin. Za sve Florinijance, svi Sarkiti su bili Vlastelini. Ali među Sarkitima bilo je Vlastelina i pravih Vlastelina. Kapetan je bio samo Vlastelin. Samija od Fife bila je pravi Vlastelin; to jest Vlastelinka, što je izlazilo na isto.
<BR>&nbsp;&nbsp;&nbsp;&nbsp;&nbsp;"Moja Gospo?" obrati joj se on.
<BR>&nbsp;&nbsp;&nbsp;&nbsp;&nbsp;"Neće meni niko naređivati", reče ona. "Nisam neka šiparica. Svoja sam gospodarica. Odlučila sam da ostanem ovde."
<BR>&nbsp;&nbsp;&nbsp;&nbsp;&nbsp;"Molim vas da shvatite, Gospo", poče pažljivo kapetan, "da ja nemam nikakve veze s tim naređenjem. Niko me nije pitao za savet. Smao mi je jasno i glasno rečeno šta treba da učinim."
<BR>&nbsp;&nbsp;&nbsp;&nbsp;&nbsp;Srce mu je sišlo u pete dok je preturao po džepovima tražeći kopiju svojih naređenja. Već dva puta je pokušao da joj pokaže dokaze, ali je ona odbila da ih razmotri, kao da je čiste savesti mogla poreći, ako ih ne bi videla, ono što mu je bila dužnost da izvrši.
<BR>&nbsp;&nbsp;&nbsp;&nbsp;&nbsp;Opet je doslovce ponovila ono što mu je i prethodna dva puta rekla. "Ne zanimaju me vaša naređenja."
<BR>&nbsp;&nbsp;&nbsp;&nbsp;&nbsp;Okrenula se lupivši potpeticama i žurno se udaljila od njega.
<BR>&nbsp;&nbsp;&nbsp;&nbsp;&nbsp;On krenu za njom i lagano reče: "Naređenja obuhvataju i uputstva da vas, ako odbijete da krenete - izvinite što to moram da kažem - odnesem na brod."
<BR>&nbsp;&nbsp;&nbsp;&nbsp;&nbsp;Ona se okrenu. "Nećete se usuditi da učinite tako nešto!"
<BR>&nbsp;&nbsp;&nbsp;&nbsp;&nbsp;"Uzevši u obzir", zausti kapetan, "ko mi je to naredio, usudio bih se da učinim i mnogo više."
<BR>&nbsp;&nbsp;&nbsp;&nbsp;&nbsp;Ona pokuša da ga pridobije ulagivanjem. "Ali kapetane, ne preti mi nikakva stvarna opasnost. Sve je to veoma smešno i potpuno ludo. U Gradu vlada mir. Samo je juče poslepodne jedan patroldžija bio onesvešten u biblioteci. Odista!'
<BR>&nbsp;&nbsp;&nbsp;&nbsp;&nbsp;"Jutros je neki Florinijanac ubio jednog patroldžiju."
<BR>&nbsp;&nbsp;&nbsp;&nbsp;&nbsp;To ju je uzdrmalo, ali maslinasta koža joj postade samo još zagasitija, dok joj crne oči stadoše da sevaju. "Kakve to veze ima sa mnom? Ja nisam patroldžija."
<BR>&nbsp;&nbsp;&nbsp;&nbsp;&nbsp;"Gospo, brod je spreman. Ubrzo polazi. Morate biti na njemu."
<BR>&nbsp;&nbsp;&nbsp;&nbsp;&nbsp;"A moj rad? Moje istraživanje? Shvatate li... Ne, vi to ne možete shvatiti."
<BR>&nbsp;&nbsp;&nbsp;&nbsp;&nbsp;Kapetan ništa ne reče. Ona se okrenu od njega dok joj je sjajna haljina od bakarnog kirta sa nitima mlečnog srebra isticala neobičnu toplinu i glatkoću ramena i mišica. Kapetan Raceti ju je promatrao pomalo drugačije nego što mu je to nalagala puka uljudnost i ponizna nepristrasnost koju je obični Sarkit bio dužan da ispolji pred jednom tako važnom Gospom. Pitao se zašto je jedan tako primamljiv zalogajčić odabrao da provodi vreme izigravajući osobu kojoj je tobože stalo do univerzitetske karijere.
<BR>&nbsp;&nbsp;&nbsp;&nbsp;&nbsp;Samija je bila svesna da njeno bavljenje naukom nailazi na blagu porugu kod ljudi koji su navikli da o aristokratkinjama sa Sarka razmišljaju smo kaoa o Gospama koje svu pažnju posvećuju sjaju učtivog društva i eventualno se dva puta u životu pretvore u inkubatore, ali nikako više od dva puta, za dva buduća sarkitska Vlastelina. Međutim, nije na to uopšte obraćala pažnju.
<BR>&nbsp;&nbsp;&nbsp;&nbsp;&nbsp;Dolazile bi kod nje i govorile: "Da li stvarno pišeš knjigu, Samija?" a onda bi zatražile da je vide i počinjale da se kikoću.
<BR>&nbsp;&nbsp;&nbsp;&nbsp;&nbsp;Tako su se ponašale žene. Muškarci su bili još gori, sa njihovom blagom snishodljivošću i očiglednim ubeđenjem da bi samo jedan njihov pogled, ili pak ruka prebačena oko struka, bili dovoljni da je izleče od tih gluposti i skrenu joj um na odista važne stvari.
<BR>&nbsp;&nbsp;&nbsp;&nbsp;&nbsp;Sve je počelo još tako davno, dopiralo je do njenih najranijih sećanja, jer oduvek je bila zaljubljena u kirt, dok su drugi ljudi njegovo postojanje prihvatali zdravo za gotovo. Kirt! Kralj, car, bog među materijalima. Nije bilo dovoljno snažne metafore koja bi njega verno opisala.
<BR>&nbsp;&nbsp;&nbsp;&nbsp;&nbsp;Hemijski posmatrano, nije predstavljao ništa više od jedne vrste celuloze. Hemičari su se zaklinjali u to. Pa ipak, i pored svih svojih uređaja i teorija do sada još nisu objasnili zašto se na Florini, i samo na Florini od čitave Galaksije, celuloza pretvara u kirt. To je bila stvar fizičkog stanja; tako su govorili. Ali ako biste ih upitali da vam podrobno objasne po čemu se to fizičko stanje razlikuje od onog kod obične celuloze, oni bi zanemeli.
<BR>&nbsp;&nbsp;&nbsp;&nbsp;&nbsp;Prvi put se sa tim neznanjem srela kod svoje dadilje.
<BR>&nbsp;&nbsp;&nbsp;&nbsp;&nbsp;"Zašto sija, Nani?"
<BR>&nbsp;&nbsp;&nbsp;&nbsp;&nbsp;"Zato što je to kirt, Mijakins."
<BR>&nbsp;&nbsp;&nbsp;&nbsp;&nbsp;"Zašto i druge stvari tako ne sijaju, Nani?"
<BR>&nbsp;&nbsp;&nbsp;&nbsp;&nbsp;"Druge stvari nisu kirt, Mijakins."
<BR>&nbsp;&nbsp;&nbsp;&nbsp;&nbsp;I to je bilo sve. Pre samo tri godine napisana je i jedna dvotomna monografija na tu temu. Pažljivo ju je pročitala, ali sve se na kraju svelo na dadiljino objašnjenje. Kirt je kirt, zato što je kirt. Stvari koje nisu bile kirt, nisu kirt zato što nisu kirt.
<BR>&nbsp;&nbsp;&nbsp;&nbsp;&nbsp;Razume se da kirt nije sijao sam po sebi, ali kada bi bio pravilno upreden sijao bi na suncu metalnim sjajem u raznim bojama ili u svim bojama odjednom. Drugačijim postupkom moglo se postići da niti svetlucaju poput dijamanta. Uz malo napora, dobijao se proizvod krajnje otporan na toplotu do šest stotina stepeni Celzijusovih, i potpuno postojan prema gotovo svim hemikalijama. Njegove niti mogle su se bolje upresti čak i od najtananijih sintetskih niti, a iste te niti imale su dvostruko veću vučnu čvrstoću od bilo koje poznate legure čelika.
<BR>&nbsp;&nbsp;&nbsp;&nbsp;&nbsp;Imao je i veću primenu, veću raznovrsnost od bilo koje druge supstance, poznate čoveku. Da nije bio tako skup mogao bi se koristiti umesto stakla, metala ili plastike u bilo kojoj od bezbrojnih industrijskih grana. Zbog svojih osobina bio je to jedini materijal koji se koristio za unakrsne, neobično tanke veze na optičkoj opremi, kao kalup za izlivanje hidrohrona koji su se upotrebljavali u hiperatomskim motorima, kao i laka i dugotrajna mreža tamo gde je metal bio suviše krt, suviše težak, ili i jedno i drugo.
<BR>&nbsp;&nbsp;&nbsp;&nbsp;&nbsp;Ali kao što je već rečeno, to je samo kratak popis njegove upotrebe, pošto je bilo zabranjeno koristiti ga u velikim količinama. U stvari, žetva kirta sa Florine odlazila je na proizvodnju tkanine koja je upotrebljavana za pravljenje već legendarne odeće u istoriji Galaksije. Florina je odevala aristokratiju sa milion svetova, tako da se žetva kirta sa samo jednog sveta, Florine, štedljivo raspoređivala. Samo je dvadesetak žena sa svakog sveta moglo imati svu garderobu od kirta; njih dve hiljade moglo je doći do jakne od tog materijala ili možda para rukavica. A njih dvadeset miliona gledale su ih iz daljine i žudele za nečim sličnim.
<BR>&nbsp;&nbsp;&nbsp;&nbsp;&nbsp;Na svih milion svetova u Galaksiji koristila se u žargonu ista reč koja je označavala snoba. To je bio jedini idiom u jeziku koji su svi svuda odmah i pravilno razumeli. Glasio je: "Čovek bi pomislio da će useknuti nos u kirt!"
<BR>&nbsp;&nbsp;&nbsp;&nbsp;&nbsp;Kada je Samija malo odrasla otišla je do oca.
<BR>&nbsp;&nbsp;&nbsp;&nbsp;&nbsp;"Šta je kirt, tatice?"
<BR>&nbsp;&nbsp;&nbsp;&nbsp;&nbsp;"To je tvoj hleb i puter, Mia."
<BR>&nbsp;&nbsp;&nbsp;&nbsp;&nbsp;"Moj?"
<BR>&nbsp;&nbsp;&nbsp;&nbsp;&nbsp;"Ne samo tvoj, Mia. To je hleb i puter Sarka."
<BR>&nbsp;&nbsp;&nbsp;&nbsp;&nbsp;Razume se! Veoma lako je razumela razlog zbog koga je to tako. Nijedan svet u Galaksiji nije pokušao da uzgaja kirt na svom tlu. Sark je u početku smrću kažnjavao sve, domoroce i strance, koji bi pokušali da prokrijumčare seme sa planete. Time nisu uspeli da spreče uspešno krijumčarenje, ali kako su vekovi prolazili i Sark je konačno postao svestan istine, te je taj zakon bio ukinut. Ljudima sa svih strana bilo je omogućeno da kupe seme kirta (količina za količinu), ili gotovu odeću od kirta.
<BR>&nbsp;&nbsp;&nbsp;&nbsp;&nbsp;Mogli su da dođu do toga, jer se pokazalo da kirt posađen bilo gde u Galaksiji sem na Florini izrasta u običnu celulozu. Belu, ravnu, slabu i beskorisnu. Nije to bio čak ni pošteni pamuk.
<BR>&nbsp;&nbsp;&nbsp;&nbsp;&nbsp;Da li je u pitanju bio neki sastojak tla? Možda neka osobina zračenja florinijanskog sunca? Nešto u vezi sa bakterijama na Florini? Sve su pokušavali. Uzimani su uzroci florinijanskog tla. Konstruisani su veštački lukovi svetlosti koji su oponašali poznati spektar florinijanskog sunca. U tuđa tla unošene su bakterije sa Florine. Ali kirt bi uvek izrastao beo, ravan, slab i beskoristan.
<BR>&nbsp;&nbsp;&nbsp;&nbsp;&nbsp;Bilo je toliko toga da se kaže o kirtu što nikada nije bilo rečeno. I to ne one stvari koje se mogu naći na tehničkim izveštajima ili hartijama istraživača, pa čak ni u turističkim vodičima. Samija je pet godina maštala o tome da napiše pravu knjigu, istinitu priču o kirtu; o svetu na kome uspeva i o ljudima koji ga gaje.
<BR>&nbsp;&nbsp;&nbsp;&nbsp;&nbsp;Bio je to samo san kome su se svi podsmevali, ali ona se nije predavala. Uporno je zahtevala da otputuje na Florinu. Nameravala je da provede jednu sezonu na poljima i nekoliko meseci u mlinovima. Nameravala je da...
<BR>&nbsp;&nbsp;&nbsp;&nbsp;&nbsp;Ali uopšte nije bilo važno ono što je ona nameravala. Bilo joj je naređeno da se vrati.
<BR>&nbsp;&nbsp;&nbsp;&nbsp;&nbsp;Naglo, kao što je to obično činila, donela je odluku. Za ono što želi moći će da se izbori i na Sarku. Zlovoljno je sama sebi obećala da će se na Florinu vratiti za nedelju dana.
<BR>&nbsp;&nbsp;&nbsp;&nbsp;&nbsp;Stoga se okrenula prema kapetanu i hladno upitala: "Kada polazimo, gospodine?"
<BR>
<BR>&nbsp;&nbsp;&nbsp;&nbsp;&nbsp;Samija se zadržala na panoramskom doku sve dok je Florina predstavljala vidljivu kuglu. Bio je to zelen svet koji je podsećao na proleće, po klimi mnogo prijatniji od Sarka. U međuvremenu se potrudila da malo prouči domoroce. Florinijanci na Sarku joj se nisu dopadali, jer su u pitanju bili isceđeni muškarci koji se nisu usuđivali da je pogledaju, već su okretali glave u stranu dok je ona prolazila, u skladu sa postojećim zakonom. Međutim, na svom rodnom svetu domoroci su, prema uopštenom izveštaju, bili srećni i bezbrižni. Neodgovorni, razume se, i nalik na decu, ali bili su šarmantni.
<BR>&nbsp;&nbsp;&nbsp;&nbsp;&nbsp;Kapetan Raceti je prekinu u razmišljanju. "Gospo, da li biste se povukli u svoje odaje?" upita on.
<BR>&nbsp;&nbsp;&nbsp;&nbsp;&nbsp;Ona podiže pogled i lako se namršti, tako da joj se između očiju pojavi jedna sićušna uspravna bora. "Kakva ste to nova naređenja primili, kapetane? Jesam li zatvorenik?"
<BR>&nbsp;&nbsp;&nbsp;&nbsp;&nbsp;"Razume se da niste. To je samo mera opreza. Svemirska luka bila je neobično prazna pre poletanja. Izgleda da je došlo do još jednog ubistva, koje je takođe počinio neki Florinijanac, te su se patroldžije iz luke pridružile ostalima u lovu na čoveka u gradu."
<BR>&nbsp;&nbsp;&nbsp;&nbsp;&nbsp;"A kakve to veze ima sa mnom?"
<BR>&nbsp;&nbsp;&nbsp;&nbsp;&nbsp;"Pa, pošto je, po svemu sudeći, upravo to bio slučaj, trebalo je da postavim vlastitog stražara (uopšte se ne trudim da umanjim svoju krivicu); neovlašćena lica mogla su da se ukrcaju na brod."
<BR>&nbsp;&nbsp;&nbsp;&nbsp;&nbsp;čZbog čega?"
<BR>&nbsp;&nbsp;&nbsp;&nbsp;&nbsp;"Ne bih umeo na to da vam odgovorim, ali sigurno ne zato da bi nama pričinili zadovoljstvo."
<BR>&nbsp;&nbsp;&nbsp;&nbsp;&nbsp;"Preterujete, kapetane."
<BR>&nbsp;&nbsp;&nbsp;&nbsp;&nbsp;"Bojim se da grešite, Gospo. Naši meraži energije bili su, razume se, neupotrebljivi dok smo se nalazili isto onoliko udaljeni od florinijanskog sunca koliko i sama planeta, ali to više nije slučaj i izgleda da iz skladišta za slučaj nužde dopire suviše zračenja toplote."
<BR>&nbsp;&nbsp;&nbsp;&nbsp;&nbsp;"Vi to ozbiljno?"
<BR>&nbsp;&nbsp;&nbsp;&nbsp;&nbsp;Kapetanovo mršavo, bezizražajno lice za trenutak ju je otsutno posmatralo. "Zračenje odgovara meri onoga koje emituju dva obična ljudska biće", objasni on.
<BR>&nbsp;&nbsp;&nbsp;&nbsp;&nbsp;"Ili je možda posredi neka grejna jedinica koju je neko zaboravio da isključi."
<BR>&nbsp;&nbsp;&nbsp;&nbsp;&nbsp;"Gospo, ne registrujemo nikakvo oticanje energije iz naših zaliha. Spremili smo se da krenemo u pretraživanje, Gospo, ali vas najpre molimo da se povučete u svoju odaju."
<BR>&nbsp;&nbsp;&nbsp;&nbsp;&nbsp;Ona ćutke klimnu i udalji se iz prostorije. Dva minuta kasnije, mirnim glasom i bez imalo žurbe, ona putem komunikacijske cevi izdade nalog. "Proverite skladište za slučaj nužde."
<BR>
<BR>&nbsp;&nbsp;&nbsp;&nbsp;&nbsp;Da je samo malo olabavio svoje zategnute živce Mirlin Terens je vrlo lako mogao da postane histeričan, što bi mu, čak, možda, i dobro došlo. Tek za koji minut je zakasnio s povratkom u pekaru. Već su je bili napustili i samo ih je pukom srećom sreo na ulici. Ono što je potom usledilo bilo mu je iznuđeno; uopšte nije bio u pitanju slobodan izbor; i tako je sada Pekar ležao pred njim mrtav.
<BR>&nbsp;&nbsp;&nbsp;&nbsp;&nbsp;Posle toga, pošto se gomila uskomešala, Rik i Valona nestali u nastaloj gužvi, a vazdušna kola patroldžija, pravih patroldžija počela da se pojavljuju poput lešinara - šta je mogao da učini?
<BR>&nbsp;&nbsp;&nbsp;&nbsp;&nbsp;Brzo je odbacio prvobitni poriv da krene za Rikom. To ne bi bilo dobro. Nikada mu ne bi pošlo za rukom da ga pronađe, ali su zato šanse da patroldžije pronađu njega bile prevelike. Stoga je pohitao u drugom pravcu, prema pekari.
<BR>&nbsp;&nbsp;&nbsp;&nbsp;&nbsp;Njegova jedina šansa ležala je u samoj organizaciji patroldžija. Generacijama su već živeli spokojno. Bar nije bilo pobuna Florinijanaca vrednih pomena već dva veka. Institucija varošanina (on se divlje isceri pri pomisli na to) činila je čuda i od tada su patroldžije obavljale samo površne policijske dužnosti. Nedostajao im je pravilno usmeren timski rad, koji bi bez sumnje bio upražnjavan da su im uslovi života bili teži.
<BR>&nbsp;&nbsp;&nbsp;&nbsp;&nbsp;To mu je i omogućilo da u zoru ušeta u patroldžijsku stanicu, u koju je njegov opis već sigurno bio poslat, mada očigledno niko na njega nije obratio neku veću pažnju. Na dužnosti je bio samo jedan patroldžija, koji je, međutim, delovao krajnje nezainteresovano i zlovoljno. Upitao je Terensa kojim poslom dolazi, a taj posao je podrazumevao i jednu plastičnu ploču razmera dva sa četiri koju je otrgnuo sa bočne strane jedne nakrivljene kolibe u gradskom predgrađu.
<BR>&nbsp;&nbsp;&nbsp;&nbsp;&nbsp;Udario je njome patroldžiju po lobanji i zamenio s njim odeću i oružje. Popis njegovih zločina već je ionako bio toliko neverovatan da se čak nije ni potrudio da utvrdi da je patroldžija mrtav, a ne samo ošamućen.
<BR>&nbsp;&nbsp;&nbsp;&nbsp;&nbsp;Pa ipak, i dalje je bio na slobodi, a zarđala mašinerija patroldžijske pravde je, bar do sada, uzaludno za njim škripala.
<BR>&nbsp;&nbsp;&nbsp;&nbsp;&nbsp;Stigao je, najzad, i do pekare. Pekarev postariji pomoćnik stajao je na vratima u uzaludnom nastojanju da prikrije svoju uznemirenost, a kada je ugledao omrznutu crnu i srebrnu boju uniforme patroldžije jedva čujno je zapištao i nestao u radnji. Varošanin se baci za njim i svojom dežmekastom pesnicom uhvati ga za olabavljenu, brašnjavu kragnu i poprilično ga steže. "Kuda se Pekar bio uputio?"
<BR>&nbsp;&nbsp;&nbsp;&nbsp;&nbsp;Starčeve usne se razmakoše, ali kroz njih ne iziđe nikakav glas.
<BR>&nbsp;&nbsp;&nbsp;&nbsp;&nbsp;"Pre dva minuta ubio sam čoveka", napomenu varošanin. "Sasvim mi je svejedno da li ću ubiti još jednog."
<BR>&nbsp;&nbsp;&nbsp;&nbsp;&nbsp;"Molim vas. Molim vas. Ne znam gospodine."
<BR>&nbsp;&nbsp;&nbsp;&nbsp;&nbsp;"Umrećeš zato što ne znaš."
<BR>&nbsp;&nbsp;&nbsp;&nbsp;&nbsp;"Ali ništa mi nije kazao. Izvršio je neke rezervacije."
<BR>&nbsp;&nbsp;&nbsp;&nbsp;&nbsp;"Toliko si samo načuo, a? Šta si još čuo?"
<BR>&nbsp;&nbsp;&nbsp;&nbsp;&nbsp;"Jednom je pomenuo Voteks. Mislim da je izvršio rezervaciju karata za neki svemirski brod."
<BR>&nbsp;&nbsp;&nbsp;&nbsp;&nbsp;Terens ga odgurnu.
<BR>&nbsp;&nbsp;&nbsp;&nbsp;&nbsp;Moraće da sačeka. Moraće da sačeka dok se napolju ne stiša prvo uzbuđenje. Moraće da rizikuje da u pekaru stignu i prave patroldžije.
<BR>&nbsp;&nbsp;&nbsp;&nbsp;&nbsp;Ali ne još dugo. Ne dugo. Morao je da pretpostavi šta će njegovi negdašnji sadruzi učiniti. Rik je, razume se, bio nepredvidiv, ali zato je Valona bila pametna devojka. Sudeći prema načinu na koji su pobegli mora da su stvarno pomislili da pred sobom imaju patroldžiju, i Valona će sigurno zaključiti da je za njih najsigurnije da nastave bekstvo prema planu koji je Pekar za njih smislio.
<BR>&nbsp;&nbsp;&nbsp;&nbsp;&nbsp;Pekar je izvršio rezervaciju za njih. Svemirski brod će ih čekati. Sigurno će tamo otići.
<BR>&nbsp;&nbsp;&nbsp;&nbsp;&nbsp;Ali on treba da stigne prvi.
<BR>&nbsp;&nbsp;&nbsp;&nbsp;&nbsp;U ovako bezizlaznoj situaciji mislio je samo o tome. Samo je to bilo važno. Ako bi izgubio Rika, ako bi izgubio to potencijalno oružje protiv tirana sa Sarka, njegov vlastiti život bio bi tek mali dodatni gubitak.
<BR>&nbsp;&nbsp;&nbsp;&nbsp;&nbsp;Stoga, kada je krenuo, nije više osećao nikakvu mučninu iako se sve dešavalo u po bela dana, iako su patroldžije do tada već sigurno saznale da treba da tragaju za čovekom u uniformi patroldžije, i mada su se dvoja vazdušna kola nalazila na vidiku.
<BR>&nbsp;&nbsp;&nbsp;&nbsp;&nbsp;Terens je znao koja je svemirska luka u pitanju. Na čitavoj planeti postojala je samo jedna luka toga tipa. Na desetine manjih nalazilo se u Gornjem Gradu, služeći za privatnu upotrebu, poletanje i spuštanje svemirskih jahti, i na stotine razasutih po čitavoj planeti, koje su služile samo za primanje nezgrapnih teretnih brodova što su odnosili divovske jednostavne potrošačke proizvode. Ali među svima njima postojala je samo jedna svemirska luka koju su koristili obični putnici, siromašni Sarkiti, florinijanski civilni službenici i ono nekoliko stranaca kojima bi pošlo za rukom da dobiju dozvolu da posete Florinu.
<BR>&nbsp;&nbsp;&nbsp;&nbsp;&nbsp;Florinijanac na ulaznoj kapiji primetio je Terensa još dok se približavao, što je u njemu probudilo živo zanimanje. Vakuum koji ga je okruživao postao je nepodnošljiv.
<BR>&nbsp;&nbsp;&nbsp;&nbsp;&nbsp;"Pozdravljam vas, gospodine", obrati mu se on. Glas mu je zazvučao gotovo zlurado. Konačno, bile su poubijane neke patroldžije. "U gradu vlada znatno uzbuđenje, zar ne?"
<BR>&nbsp;&nbsp;&nbsp;&nbsp;&nbsp;Terens, međutim, ne zagrize mamac. Spustio je dosta nisko zaobljeni vizir na kacigi i zakopčao tuniku do grla.
<BR>&nbsp;&nbsp;&nbsp;&nbsp;&nbsp;Rešio je da grubo odbrusi. "Jesu li dve osobe, muškarac i žena, nedavno ušli u luku na putu za Voteks?'
<BR>&nbsp;&nbsp;&nbsp;&nbsp;&nbsp;Čuvar je bio zapanjen. On najpre proguta knedlu, a zatim krajnje poniznim glasom odgovori: "Jesu, policajče, imali su sasvim isprevne rezervacije. Ne bih ja pustio strance da prođu bez propisnih ovlašćenja."
<BR>&nbsp;&nbsp;&nbsp;&nbsp;&nbsp;Terens se, međutim, ne obazre na to. Propisna ovlašćenja! Pekaru je za jednu noć pošlo za rukom da ih pribavi. Galaksije mu, zapita se on, koliko li duboko zadire ta trantorska špijunska organizacija u sarkitsku administraciju?
<BR>&nbsp;&nbsp;&nbsp;&nbsp;&nbsp;"Kojim imenima su se poslužili?"
<BR>&nbsp;&nbsp;&nbsp;&nbsp;&nbsp;"Garet i Hansa Barn."
<BR>&nbsp;&nbsp;&nbsp;&nbsp;&nbsp;"Da li je njihov brod otišao? Brzo!"
<BR>&nbsp;&nbsp;&nbsp;&nbsp;&nbsp;"N-nije, gospodine."
<BR>&nbsp;&nbsp;&nbsp;&nbsp;&nbsp;"Na kom je doku?"
<BR>&nbsp;&nbsp;&nbsp;&nbsp;&nbsp;"Sedamnaestom."
<BR>&nbsp;&nbsp;&nbsp;&nbsp;&nbsp;Terens se uzdrža da ne potrči, ali njegov hod nije mnogo za tim zaostajao. Da se tamo našao koji pravi patroldžija, ovo njegovo ubrzano, nedostojanstveno hodanje nalik na trčanje predstavljalo bi mu poslednje putovanje u slobodi.
<BR>&nbsp;&nbsp;&nbsp;&nbsp;&nbsp;Jedan čovek u oficirskoj uniformi stajao je kod glavne brodske vazdušne komore.
<BR>&nbsp;&nbsp;&nbsp;&nbsp;&nbsp;Terens se bio zaduvao. Povrativši dah, on upita: "Da li su se Garet i Hansa Barn ukrcali na brod?"
<BR>&nbsp;&nbsp;&nbsp;&nbsp;&nbsp;"Ne, nisu", odvrati ravnodušno oficir. Bio je Sarkit i za njega je patroldžija predstavljao samo još jednog čoveka koji nosi uniformu. "Nosite li neku poruku od njih?"
<BR>&nbsp;&nbsp;&nbsp;&nbsp;&nbsp;Na rubu strpljenja, Terens ponovo upita: "Nisu se ukrcali?"
<BR>&nbsp;&nbsp;&nbsp;&nbsp;&nbsp;"Pa, to sam vam već rekao. Ne čekamo na njih. Krenućemo po planu, sa njima ili bez njih."
<BR>&nbsp;&nbsp;&nbsp;&nbsp;&nbsp;Terens se okrenu i udalji.
<BR>&nbsp;&nbsp;&nbsp;&nbsp;&nbsp;Ponovo se našao kod kabine čuvara. "Nisu na brodu. Da nisu možda odustali?"
<BR>&nbsp;&nbsp;&nbsp;&nbsp;&nbsp;"Ne, gospodine. Koliko ja znam, nisu."
<BR>&nbsp;&nbsp;&nbsp;&nbsp;&nbsp;"Šta je sa drugim kapijama?"
<BR>&nbsp;&nbsp;&nbsp;&nbsp;&nbsp;"One ne služe za izlaske. Ovo je jedini izlaz."
<BR>&nbsp;&nbsp;&nbsp;&nbsp;&nbsp;"Proveri, ipak, ti bedni idiote!"
<BR>&nbsp;&nbsp;&nbsp;&nbsp;&nbsp;Čuvar, sav uspaničen, podiže komunikacijsku cev. Nijedan patroldžija nije nikada sa njim tako ljutito razgovarao i on se plašio posledica. Posle dva minuta ponovo ju je spustio.
<BR>&nbsp;&nbsp;&nbsp;&nbsp;&nbsp;"Niko nije izišao, gospodine", obavesti ga on.
<BR>&nbsp;&nbsp;&nbsp;&nbsp;&nbsp;Terens je zurio u njega. Ispod crne kacige kosa boje peska lepila mu se za lobanju i niz oba obraza slivali su mu se svetlucavi potoci znoja.
<BR>&nbsp;&nbsp;&nbsp;&nbsp;&nbsp;"Da li je bilo koji brod napustio luku od kada su oni ušli?" upita on.
<BR>&nbsp;&nbsp;&nbsp;&nbsp;&nbsp;Čuvar pogleda u raspored. "Jedan", odvrati on. "Putnički brod Poduhvat."
<BR>&nbsp;&nbsp;&nbsp;&nbsp;&nbsp;On se zatim razbrblja, želeći da zadobije naklonost besnog patroldžije, dobrovoljno mu nudeći obaveštenje. "Poduhvat je bio ovde na naročitom zadatku - da sa Florine na Sark prebaci gospu Samiju od Fifa."
<BR>&nbsp;&nbsp;&nbsp;&nbsp;&nbsp;Nije se potrudio da podrobno opiše koji je od prefinjenih načina prisluškivanja koristio da bi se upoznao sa tim 'poverljivim izveštajem'.
<BR>&nbsp;&nbsp;&nbsp;&nbsp;&nbsp;Ali Terensu sada to i nije bilo važno.
<BR>&nbsp;&nbsp;&nbsp;&nbsp;&nbsp;Lagano se vratio nazad. Ako se odbaci nemoguće, ono što ostane, koliko god da je neverovatno, predstavlja istinu. Rik i Valona su ušli u svemirsku luku. Nisu ih uhvatili, pošto bi čuvar sigurno o tome bio obavešten. Malo je verovatno da su samo lutali po luci, jer bi u tom slučaju do sada već bili uhvaćeni. Nisu se nalazili ni na brodu za koji su imali karte. Nisu napustili uzletište. Jedini brod koji je otišao sa uzletišta bio je Poduhvat. Što znači da su se Rik i Valona nalazili na njemu, možda kao zarobljenici, a možda i kao slepi putnici.
<BR>&nbsp;&nbsp;&nbsp;&nbsp;&nbsp;Nije bilo bitne razlike. Ako su bili slepi putnici uskoro će postati zarobljenici. Samo jednoj florinijanskoj seljanki i stvorenju oštećenog uma ne bi palo na pamet da na jednom modernom svemirskom brodu ne mogu izigravati slepe putnike. I od svih svemirskih brodova koje su imali na raspolaganju izabrali su baš onaj koji je trebalo da preveze ćerku Vlastelina od Fifa.
<BR>&nbsp;&nbsp;&nbsp;&nbsp;&nbsp;Vlastelina od Fifa!
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
