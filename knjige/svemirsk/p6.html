<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. NAUČNIK
<P>&nbsp;&nbsp;&nbsp;&nbsp;&nbsp;Dr Selim Junc bio je nestrpljiv čitavu jednu godinu, ali čovek se vremenom ne navikne na nestrpljenje. Upravo obrnuto. U svakom slučaju te godine je naučio da sarkitsku Civilnu službu ništa ne može naterati da brže radi; i to u najvećoj meri stoga što su samo civilne sluge bile uglavnom preseljeni Florijanci koji su strašno polagali na vlastito dostojanstvo.
<BR>&nbsp;&nbsp;&nbsp;&nbsp;&nbsp;Jednom je upitao starog Abela, trantorijanskog ambasadora koji je na Sarku proveo toliko vremena da su mu đonovi cipela već pustili korenje, kako to da Sarkiti dopuštaju da im vladina odeljenja vode ljudi koje toliko preziru.
<BR>&nbsp;&nbsp;&nbsp;&nbsp;&nbsp;Abel je zatreptao svojim smežuranim očima iznad pehara zelenog vina.
<BR>&nbsp;&nbsp;&nbsp;&nbsp;&nbsp;"To vam je, Junce, sve politika", odgovorio je on. "Politika. U pitanju je praktična genetika sprovedena po principima sarkitske logike. Sami za sebe, ti Sarkiti su vam jedan mali, beznačajan svet kome će se pridavati nekakva važnost samo dok budu držali u svom posedu Florinu, taj nepresušni zlatni rudnik. Tako oni svake godine oberu kajmak sa Florininih polja i sela, i odvedu radi obuke krem njene mladeži. One srednje upošljavaju na popunjavanju njihovih papira, formulara i potpisivanju obrazaca, a one stvarno pametne šalju nazad na Florinu na mesta domorodačkih guvernera u varošicama. Nazivaju ih Varošanima."
<BR>&nbsp;&nbsp;&nbsp;&nbsp;&nbsp;Dr Junc je u prvom redu bio istraživač svemira. Izgledalo mu je da sve to baš nema mnogo smisla. To je, uostalom, i rekao.
<BR>&nbsp;&nbsp;&nbsp;&nbsp;&nbsp;Abel uperi svoj nezgrapan stari kažiprst u njega, a zelena svetlost koja se presijavala kroz napitak u njegovom peharu dodirnu iskrzani nokat i potisnu njegovo žuto sivilo.
<BR>&nbsp;&nbsp;&nbsp;&nbsp;&nbsp;"Nikada od vas neće postati dobar administrator", reče on. "Nemojte od mene tražiti da vas preporučim. Saslušajte me - najinteligentnije jedinke sa Florine su svim srcem odane Sarkitima, jer dok im služe ovi se dobro brinu o njima, a ako im okrenu leđa, najbolje čemu se mogu nadati jeste da ih vrate na Florinu, na kojoj životni uslovi, prijatelju, nisu baš sjajni, nimalo sjajni."
<BR>&nbsp;&nbsp;&nbsp;&nbsp;&nbsp;On jednim gutljajem ispi svoje vino i nastavi: "Dalje, niti varošanini niti sarkitski sveštenici-pomoćnici ne mogu da stvaraju potomstvo, a da pri tom ne izgube svoj položaj. Čak ni sa ženama sa Florine. Mešanje sa Sarkitima, razume se, uopšte ne dolazi u obzir. Na taj način najbolji florijanski geni se bez prestanka povlače iz opcija, tako da će vremenom na Florini ostati samo radnici koji obavljaju najteže fizičke poslove."
<BR>&nbsp;&nbsp;&nbsp;&nbsp;&nbsp;"U tom slučaju će ostati i bez službenika, nije li tako?"
<BR>&nbsp;&nbsp;&nbsp;&nbsp;&nbsp;"O tome će misliti u budućnosti."
<BR>
<BR>&nbsp;&nbsp;&nbsp;&nbsp;&nbsp;I tako je sada dr Junc sedeo u jednoj od spoljašnjih čekaonica Odeljenja za florinijanske poslove i nestrpljivo čekao da prodre kroz more prepreka, dok su florinijanski pomoćnici bez prestanka užurbano promicali kroz birokratski lavirint.
<BR>&nbsp;&nbsp;&nbsp;&nbsp;&nbsp;Jedan postariji Florinijanac, koji se već pogrbio na ovom poslu, stade pred njega.
<BR>&nbsp;&nbsp;&nbsp;&nbsp;&nbsp;"Dr Junc?"
<BR>&nbsp;&nbsp;&nbsp;&nbsp;&nbsp;"Ja sam."
<BR>&nbsp;&nbsp;&nbsp;&nbsp;&nbsp;"Pođite sa mnom."
<BR>&nbsp;&nbsp;&nbsp;&nbsp;&nbsp;Mogli su da ga pozovu i putem ekrana na kome bi ispisali njegov pozivni broj i da ga sprovedu pomoću fluoro-žljebova koji prolaze kroz vazduh, ali kako je ljudska snaga jeftina nisu imali potrebe da je bilo čime zamenjuju. Dr Junc razborito pomisli: 'ljudska snaga'. Ali on nikada nije sreo nijednu ženu u bilo kom vladinom odeljenju na Sarku. Florinijanke su ostajale na svojoj planeti, sem pojedinih služavki kojima je takođe bilo zabranjeno da se razmnožavaju, a kao što Abel reče, uopšte nije dolazilo u obzir da se sarkitske žene zaposle.
<BR>&nbsp;&nbsp;&nbsp;&nbsp;&nbsp;Pokazano mu je da sedne ispred stola rezervisanog za Službenika Podsekretara. Titula mu je bila ispisana u sjajnom žljebu na stolu. Nijedan Florinijanac nije, razume se, mogao da napreduje više od običnog službenika, bez obzira na tokakvi su kancelarijski poslovi prolazili kroz njegove bele prste. Podsekretar i Sekretar florinijanskih poslova bez sumnje su bili Sarkiti, ali iako ih je dr Junc možda sretao u društvu, znao je da ih ovde u odeljenju nikada neće zateći.
<BR>&nbsp;&nbsp;&nbsp;&nbsp;&nbsp;On sede i dalje nestrpljiv, ali bar za korak bliži cilju. Službenik je pažljivo prelistavao dosije, okrećući svaku podrobno šifriranu stranicu kao da u rukama drži tajne Vaseljene. Bio je veoma mlad, verovatno je tek nedavno diplomirao, i poput svih Florinijanaca imao je veoma belu kožu i svetlu kosu.
<BR>&nbsp;&nbsp;&nbsp;&nbsp;&nbsp;Dr Junc oseti atavističko uzbuđenje. On sam poticao je sa sveta zvanog Liberija, i poput svih Liberijanaca imao je izrazito pigmentisanu kožu tamnosmeđe boje. Bilo je svega nekoliko svetova u Galaksiji na kojima je boja kože bila tako izrazita kao na Liberiji i Florini. Uglavnom su preovladavali međutonovi.
<BR>&nbsp;&nbsp;&nbsp;&nbsp;&nbsp;Neki od radikalnih mladih antropologa poigravali su se stanovištima da su ljudi sa svetova poput Liberije, na primer, proizvodi nezavisne ali konvergentne evolucije. Stariji su s gorčinom pobijali svaku opasku o evoluciji koja je međusobno približila različite vrste do tačke u kojoj je moglo doći do međusobnog parenja, što je bez sumnje bio slučaj među svim svetovima u Galaksiji. Uporno su tvrdili da je na prvobitnoj planeti, koja god da je to bila, čovečanstvo već bilo podeljeno u podgrupe različite pigmentacije.
<BR>&nbsp;&nbsp;&nbsp;&nbsp;&nbsp;To je samo vraćalo problem dalje u prošlost i nije pružalo nikakav odgovor, tako da dr Junca nije nijedno od ova dva objašnjenja zadovoljavalo. Pa ipak, još i sada bi uhvatio sebe kako s vremena na vreme razmišlja o ovom problemu. Legende o sukobima u prošlosti su se iz neobjašnjivih razloga sačuvale na tamnim svetovima. Liberijanski mitovi, na primer, govore o ratnim vremenima između ljudi različite boje kože i o tome da osnivanje same Liberije treba zahvaliti jednoj skupini smeđolikih koji su utekli posle poraza u borbi.
<BR>&nbsp;&nbsp;&nbsp;&nbsp;&nbsp;Kada je dr Junc napustio Liberiju da bi se zaposlio u arkturijanskom Institutu za svemirsku tehnologiju, a kasnije i posvetio svom zvanju, prvobitne bajke bile su već zaboravljene. Od tada je samo jednom razmišljao o tom problemu. Našao se poslom na jednom od drevnih svetova u sektoru. Kentauru; bio je to jedan od onih svetova čija se istorija računa u milenijumima i na kome se govorilo tako arhaičnim jezikom da je njegov dijalekt lako mogao biti onaj izgubljeni, mitski engleski. Oni su imali naročitu reč za čoveka tamne kože.
<BR>&nbsp;&nbsp;&nbsp;&nbsp;&nbsp;Zašto bi trebalo da postoji posebna reč za čoveka tamne kože? Nema nijedne reči koja označava ljude plavih očiju, velikih ušiju ili kovrdžave kose. Niti...
<BR>&nbsp;&nbsp;&nbsp;&nbsp;&nbsp;Iz sanjarenja ga trže Službenikov otresiti glas. "Sudeći prema izveštaju vi ste već bili u ovoj kancelariji?"
<BR>&nbsp;&nbsp;&nbsp;&nbsp;&nbsp;"Tako je, gospodine", odvrati Junc oporo.
<BR>&nbsp;&nbsp;&nbsp;&nbsp;&nbsp;"Ali ne u skorije vreme."
<BR>&nbsp;&nbsp;&nbsp;&nbsp;&nbsp;"Ne, nisam bio u skorije vreme."
<BR>&nbsp;&nbsp;&nbsp;&nbsp;&nbsp;"I dalje tragate za iztraživačem svemira koji je nestao", Službenik lupi po papirima, "pre jedanaest meseci i trinaest dana."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"I za sve to vreme", nastavi Službenik svojim suvim, mizernim glasom iz koga kao da su svi sokovi bili pažljivo isceđeni, "od tog čoveka nije bilo ni traga, niti su pronađeni dokazi da se on ikada našao na sarkitskoj teritoriji."
<BR>&nbsp;&nbsp;&nbsp;&nbsp;&nbsp;"Poslednji izveštaj je poslao", primeti naučnik, "iz prostora u blizini Sarka."
<BR>&nbsp;&nbsp;&nbsp;&nbsp;&nbsp;Službenik podiže pogled i njegove bledoplave oči se na trenutak usredsrediše na dr Junca, ali odmah potom ih on ponovo obori. "To je možda tačno, ali to još nije nikakav dokaz da se on nalazi na Sarku."
<BR>&nbsp;&nbsp;&nbsp;&nbsp;&nbsp;Nije dokaz. Dr Junc čvrsto stisnu usne. To isto mu je ponavljao i Međuzvezdani svemirsko-istraživački biro već mesecima i to sve netaktičnijim rečima.
<BR>&nbsp;&nbsp;&nbsp;&nbsp;&nbsp;Nema dokaza, dr Junce. Smatramo da biste mogli korisnije iskoristiti vreme, dr Junce. Biro će se pobrinuti da se potraga nastavi, dr Junce.
<BR>&nbsp;&nbsp;&nbsp;&nbsp;&nbsp;A u stvari su mu time govorili: prestani da traćiš naše pare, Junce!
<BR>&nbsp;&nbsp;&nbsp;&nbsp;&nbsp;Sve je počelo kao što je to Službenik precizno naveo, pre jedanaest meseci i trinaest dana po međuzvezdanom standardnom vremenu (Službenika, razume se, niko ne bi mogao kriviti što se po ovom pitanju poslužio i lokalnim vremenom). Dva dana pre no što se spustio na Sark radi rutinskog obilaska Biroovih kancelarija na toj planeti, koji se izmetnuo - pa, koji se izmetnuo u ono u šta se izmetnuo.
<BR>&nbsp;&nbsp;&nbsp;&nbsp;&nbsp;Dočekao ga je lokalni predstavnik MSIB-a, jedan čupavi mladić koga se dr Junc uglavnom sećao po tome što je sve vreme žvakao neki elastični proizvod hemijske industrije Sarka.
<BR>
<BR>&nbsp;&nbsp;&nbsp;&nbsp;&nbsp;Gotovo pri kraju obilaska jedan od lokalnih agenata prisetio se nečeg, gurnuo lastoumetak u prostor iza kutnjaka i objasnio: "Poruka od jednog operativca, dr Junce. Verovatno ništa važno. Znate ih kakvi su."
<BR>&nbsp;&nbsp;&nbsp;&nbsp;&nbsp;Bio je to uobičajeni izraz da se od svega dignu ruke: znate kakvi su. Dr Junc podiže pogled u kome se na trenutak moglo nazreti ogorčenje. Upravo se spremao da kaže kako je pre petnaestak godina i sam bio 'operativac', ali se seti da posle tri meseca više nije mogao da izdrži. Ali upravo ga je taj trenutni bes naterao da krajnje pažljivo pročita poruku.
<BR>&nbsp;&nbsp;&nbsp;&nbsp;&nbsp;Glasila je:
<BR>&nbsp;&nbsp;&nbsp;&nbsp;&nbsp;Molim vas ostavite otvorenu izravnu šifriranu vezu sa centralnim štabom MSIB-a zbog precizne poruke od najveće važnosti. U pitanju je čitava Galaksija. Spuštam se najkraćom putanjom.
<BR>&nbsp;&nbsp;&nbsp;&nbsp;&nbsp;Agentu se poruka činila zabavnom. Nastavio je ritmično da žvaće, dok je govorio: "Zamislite, gospodine, 'U pitanju je čitava Galaksija.' Nije loše za jednog operativca. Pozvao sam ga pošto sam ovo primio da utvrdim mogu li dobiti od njega neki razuman odgovor, ali se stvar izjalovila. Samo je ponavljao da je ugrožen život svih ljudskih bića na Florini. Kaže da je pola milijarde života u opasnosti. Zvučao je kao da je poludeo. Iskreno rečeno, nemam želju da se sam nosim s njim kada se spusti. Šta predlažete?"
<BR>&nbsp;&nbsp;&nbsp;&nbsp;&nbsp;"Imate li zapis vašeg razgovora?" zatražio je dr Junc.
<BR>&nbsp;&nbsp;&nbsp;&nbsp;&nbsp;"Da, gospodine." Usledilo je traganje koje je potrajalo nekoliko minuta. Konačno je agent pronašao taj deo filma.
<BR>&nbsp;&nbsp;&nbsp;&nbsp;&nbsp;Dr Junc ga propusti kroz čitač, a onda se namršti. "Ovo je kopija, zar ne?"
<BR>&nbsp;&nbsp;&nbsp;&nbsp;&nbsp;"Original sam poslao Birou za ekstraplanetarni transport, ovde na Sarku. Smatrao sam da će biti najbolje da ga oni dočekaju na sletištu s ambulantnim kolima. Verovatno je u lošem stanju."
<BR>&nbsp;&nbsp;&nbsp;&nbsp;&nbsp;Dr Junc se umalo nije složio s mladićem. Kada se samotni istraživač dubina svemira konačno premori od posla, zna da ga obuzme žestoko ludilo. Međutim, istoga časa mu nešto pade na um. "Trenutak, čekajte", reče on. "Izražavate se kao da se on još nije spustio."
<BR>&nbsp;&nbsp;&nbsp;&nbsp;&nbsp;Agent je delovao zbunjeno. "Pretpostavljam da jeste, ali niko mi to nije javio."
<BR>&nbsp;&nbsp;&nbsp;&nbsp;&nbsp;"Pa, pozovite Transport i raspitajte se o pojedinostima. Bez obzira na to da li je lud ili ne, moramo imati zapis o tome."
<BR>&nbsp;&nbsp;&nbsp;&nbsp;&nbsp;Junc je ponovo navratio narednog dana radi poslednjih provera pre napuštanja planete. Morao je da se pobrine o problemima na drugim planetama i bio je u praktičnoj žurbi. Našavši se već gotovo na vratima, on dobaci preko ramena: "Šta je sa našim operativcem?"
<BR>&nbsp;&nbsp;&nbsp;&nbsp;&nbsp;"Oh..." započe agent. "Htedoh baš da vam kažem. Transportno nema nikakve vesti o njemu. Poslao sam energetsku shemu njegovih hiperatomskih motora i dobio odgovor da se takav brod ne nalazi u obližnjem svemiru. Momak mora da se predomislio i ipak odlučio da se ne spusti."
<BR>&nbsp;&nbsp;&nbsp;&nbsp;&nbsp;Dr Junc je onda odlučio da svoj odlazak odloži za dvadeset četiri sata. Sledećeg dana otišao je u Biro za ekstraplanetarni transport, u gradu Sarku, prestonici planete. Tad se prvi put susreo sa florinijanskom birokratijom koja je pred njima samo odmahivala glavama. Primili su poruku o mogućem sletanju jednog istraživača MSIB-a. To da, ali nijedan brod se nije spustio.
<BR>&nbsp;&nbsp;&nbsp;&nbsp;&nbsp;Dr Junc je, međutim, uporno insistirao na važnosti cele stvari. Taj čovek je bio veoma bolestan. Zar nisu primili kopiju njegovog razgovora sa lokalnim agentom MSIB-a? Razrogačeno su ga gledali. Kakvog razgovora? Nisu mogli nikoga da pronađu ko bi se setio da je primio nešto slično. Bilo im je žao zbog bolesti tog čoveka, ali nijedan brod MSIB-a nije se spustio nigde u obližnjem prostoru.
<BR>&nbsp;&nbsp;&nbsp;&nbsp;&nbsp;Dr Junc se vratio u hotelsku sobu i stao da pomno razmišlja o svemu. Prošao je tako i novi rok za njegov odlazak. Pozvao je recepciju i zatražio da ga premeste u drugi apartman, podesniji za duži boravak. Zatim je ugovorio sastanak sa Ludiganom Abelom, trantorijanskim ambasadorom.
<BR>&nbsp;&nbsp;&nbsp;&nbsp;&nbsp;Naredni dan proveo je čitajući knjige o sarkitskoj istoriji, a kada je došlo vreme za sastanak sa Abelom, srce mu je već udaralo s potmulim besom. Jedino je znao da neće tako lako odustati.
<BR>&nbsp;&nbsp;&nbsp;&nbsp;&nbsp;Stari ambasador je njegov dolazak shvatio kao društvenu posetu, protresao mu ispruženu šaku, pozvao svog mehaničkog barmena i nije dopustio da razgovor skrene na posao dok nisu ispili prva dva pića. Junc je iskoristio priliku da povede koristan razgovor o florijanskoj Civilnoj službi, a kao odgovor je dobio izlaganje o praktičnoj genetici Sarka. Njegov bes se posle toga samo još više probudio.
<BR>&nbsp;&nbsp;&nbsp;&nbsp;&nbsp;Junc se od tada uvek sećao Abela onakvog kakav je bio toga dana. Imao je duboko usađene i napola zatvorene oči ispod upadljivih sedih obrva, povijen nos koji je povremeno lebdeo iznad pehara s vinom, upale obraze što su isticali prozirnost njegova lica i tela i čvornovat prst kojim je lagano davao takt nekoj nečujnoj muzici. Junc je otpočeo svoju priču krajnje ravnodušnim glasom. Abel ga je pažljivo slušao, ali ga nijednom nije prekinuo.
<BR>&nbsp;&nbsp;&nbsp;&nbsp;&nbsp;Kada je Junc konačno završio on ovlaš dodirnu usne i upita: "A da li vi poznajete tog čoveka koji je nestao?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Niste ga nikada ni sreli?"
<BR>&nbsp;&nbsp;&nbsp;&nbsp;&nbsp;"Naše operatore istraživače nije baš lako sresti."
<BR>&nbsp;&nbsp;&nbsp;&nbsp;&nbsp;"Da li je ikad ranije imao priviđenja?"
<BR>&nbsp;&nbsp;&nbsp;&nbsp;&nbsp;"Ovo se prvi put dogodilo, prema izveštajima u centrali MSIB-a, ako je uopšte bilo u pitanju priviđenje."
<BR>&nbsp;&nbsp;&nbsp;&nbsp;&nbsp;"Ako?" Ambasador, međutim, ne nastavi razgovor u tom pravcu, već upita: "A zašto ste došli kod mene?"
<BR>&nbsp;&nbsp;&nbsp;&nbsp;&nbsp;"Da tražim pomoć."
<BR>&nbsp;&nbsp;&nbsp;&nbsp;&nbsp;"To je očigledno. Ali kakvu vrstu pomoći? Šta ja mogu da učinim?"
<BR>&nbsp;&nbsp;&nbsp;&nbsp;&nbsp;"Dopustite mi da objasnim. Arkitski Biro za ekstraplanetarni transport tvrdi da je pretražio okolni svemir, ali da nije naišao ni na kakav trag energetske sheme motora broda kojim je upravljao naš čovek. Oni ne bi lagali u tim stvarima. Ne kažem da je laganje strano Sarkitima, ali nema sumnje da se ne služe beskorisnim lažima, a takođe im je verovatno poznato da u roku od dva ili tri časa mogu naložiti da se ispita taj deo svemira."
<BR>&nbsp;&nbsp;&nbsp;&nbsp;&nbsp;"To je tačno. Šta zatim?"
<BR>&nbsp;&nbsp;&nbsp;&nbsp;&nbsp;"Energetska shema nekog traga ne može se otkriti samo u dva slučaja. U prvom, kada se brod ne nalazi u okolnom svemiru, jer je napravio skok kroz hipersvemir i sada se nalazi u sasvim drugoj oblasti Galaksije, i u drugom, kada se više uopšte ne nalazi u svemiru već se spustio na neku planetu. Ne mogu da poverujem da je naš čovek napravio skok kroz hipersvemir. Ako su njegove tvrdnje o opasnosti koja preti Florini i Galaksiji samo megalomanske opsene, ništa ne bi moglo da ga zaustavi da stigne na Sark i o svemu podnese izveštaj. On se ne bi predomislio i otišao; znam to iz vlastitog petnaestogodišnjeg iskustva. Ako su njegove tvrdnje, na bilo koji način, bile razumne i stvarne, onda bi ta stvar bila isuviše ozbiljna i ne bi mu dozvoljavala da se predomisli i napusti obližnji svemir."
<BR>&nbsp;&nbsp;&nbsp;&nbsp;&nbsp;Stari Trantorijanac podiže prst i lagano njime mahnu. "Znači, vi smatrate da se on nalazi na Sarku."
<BR>&nbsp;&nbsp;&nbsp;&nbsp;&nbsp;"Upravo to. Pri tom, ponovo postoje dve mogućnosti. Prvo, ako je zaista poludeo, mogao je da se spusti bilo gde na ovoj planeti zaobišavši sva poznata uzletišta. Možda luta unaokolo bolestan, pateći od polovičnog gubitka pamćenja. Tako nešto se ne dešava baš često, čak ni operativcima, ali bilo je slučajeva. Obično su u takvim slučajevima napadi privremeni. Čim prođu, žrtvi se prvo vraćaju u sećanje pojedinosti o poslu koji obavlja, pa tek onda sećanje lične prirode. Konačno, posao istraživača svemira za takve ljude znači život. Veoma često takve osobe, izgubivši pamćenje, zalutaju u javnu biblioteku u potrazi za referencama o svemirskim istraživanjima i tada ih otkriju."
<BR>&nbsp;&nbsp;&nbsp;&nbsp;&nbsp;"Shvatam. Znači, želite da vam ja pomognem da vam Veće bibliotekara prijavi svaki takav slučaj."
<BR>&nbsp;&nbsp;&nbsp;&nbsp;&nbsp;"Ne, jer sa te strane ne očekujem nikakve neprilike. Zamoliću ih da određene standardne radove o istraživanjima svemira izdvoje i da svakog ko ih zatrži, a ne bude u stanju da dokaže da je Sarkit, zadrže radi ispitivanja. Pristaće na to pošto znaju, ili bar neki od njihovih pretpostavljam zna, da taj plan neće uroditi plodom."
<BR>&nbsp;&nbsp;&nbsp;&nbsp;&nbsp;"Zašto neće?"
<BR>&nbsp;&nbsp;&nbsp;&nbsp;&nbsp;"Zato", Junc je sada već govorio užurbano, zahvaćen besom, "što sam ubeđen da se naš čovek, spustio u luku grada Sarka upravo onako kako je i planirao, i da su ga - bilo zdravog ili ludog - verovatno uhapsili, ili što je još verovatnije, pogubile sarkitske vlasti."
<BR>&nbsp;&nbsp;&nbsp;&nbsp;&nbsp;Abel spusti svoju gotovo praznu čašu. "Šalite se?"
<BR>&nbsp;&nbsp;&nbsp;&nbsp;&nbsp;"Da li vam izgledam kao da se šalim? Šta ste mi ono pre samo pola sata pričali o Sarkitima? Njihovi životi, napredak i moć zavise od njihove uprave nad Florinom. A šta sam naučio iz svega onoga što sam pročitao u proteklih dvadeset četiri časa? Da su kirtska polja Florine bogatstvo Sarka. A onda nailazi čovek, razborit ili lud, nije važno, koji tvrdi da nešto od galaktičke važnosti ugrožava život svakog muškarca i žene na Florini. Pogledajte kopiju poslednjeg razgovora za koji se zna da ga je naš čovek vodio."
<BR>&nbsp;&nbsp;&nbsp;&nbsp;&nbsp;Abel dohvati komad filma koji mu Junc beše spustio u krilo i prihvati čitač što mu ga ovaj pruži. Čitao je lagano, trepćući svojim izbledelim očima i pomno zureći u okular.
<BR>&nbsp;&nbsp;&nbsp;&nbsp;&nbsp;"Ne sadrži baš mnogo obaveštenja."
<BR>&nbsp;&nbsp;&nbsp;&nbsp;&nbsp;"Razume se da ne sadrži. Kaže da postoji neka opasnost. Kaže da je veoma hitno. I to je sve. Ali nikada ta poruka nije trebalo da bude upućena Sarkitima. Čak i ako taj čovek nije bio u pravu, da li je sarkitska vlada mogla da mu dozvoli da emituje svakakve ludosti - ako su u pitanju ludosti - koje su mu bile na umu, i njima preplavi čitavu Galaksiju? Da sada ostavimo po strani paniku koju bi to moglo izazvati na Florini i uplitanje u proizvodnju niti kirta; preostaje činjenica da bi se pogledu čitave Galaksije izložile sve prljavštine oko političkih odnosa između Sarka i Florine. Kada se to ima u vidu, bilo im je lakše da uklone samo jednog čoveka i spreče sve ostalo, pošto znaju da ne mogu ništa da preduzmu na osnovu samo ovog zapisa. Da li bi se Sark u takvom jednom slučaju libio da počini ubistvo? Svet koji vrši genetske eksperimente o kakvima smo ranije govorili bez sumnje ne bi oklevao."
<BR>&nbsp;&nbsp;&nbsp;&nbsp;&nbsp;"Ali šta želite da ja učinim? Moram priznati da mi sve ovo još nije sasvim jasno." Abel kao da uopšte nije bio dirnut.
<BR>&nbsp;&nbsp;&nbsp;&nbsp;&nbsp;"Saznajte da li su ga ubili", zatraži mračno Junc. "Mora da ovde imate neku špijunsku organizaciju. Oh, molim vas, ne pokušavajte da poreknete. Dovoljno dugo se smucam Galaksijom da bi se smatralo da sam tek izišao iz političkih pelena. Potrudite se oko ovoga dok im ja budem skretao pažnju svojim razgovorima sa bibliotekom. A kada se uverite da su ubice, želim da se Trantor pobrine da nijedna vlada bilo gde u Galaksiji nikada više ne pomisli da može ubiti MSIB-ovog čoveka i pri tom proći nekažnjeno."
<BR>&nbsp;&nbsp;&nbsp;&nbsp;&nbsp;I tako se okončao prvi razgovor sa Abelom.
<BR>&nbsp;&nbsp;&nbsp;&nbsp;&nbsp;Junc je bio u pratu što se jedne stvari tiče. Sarkitski službenici zaista su želeli da budu od pomoći i čak su pokazivali i izvesno saosećanje, bar što se tiče Juncovih razgovora sa bibliotekom.
<BR>&nbsp;&nbsp;&nbsp;&nbsp;&nbsp;Ali izgleda da je u svemu drugom pogrešio. Prolazili su meseci a Abelovi agenti nisu mogli da pronađu nikakav trag na čitavom Sarku, koji bi ih odveo do nestalog operativca, bilo da je on bio živ ili mrtav.
<BR>&nbsp;&nbsp;&nbsp;&nbsp;&nbsp;U tome prođe jedanaest meseci, i Junc samo što nije odustao, Ipak, odlučio je da pusti da protekne i dvanaesti mesec, pa da tek onda ode. A onda je došlo do preokreta za koji uopšte nije bio zaslužan Abel, već jedan gotovo zaboravljeni golać koga je on sam vrbovao. Stigao je, naime, izveštaj iz javne biblioteke Sarka i Junc se našao nasuprot florinijanskom javnom Službeniku u Birou za florinijanska pitanja.
<BR>
<BR>&nbsp;&nbsp;&nbsp;&nbsp;&nbsp;Službenik je već stvorio u glavi sliku čitavog slučaja, i sada je okrenuo i poslednji list.
<BR>&nbsp;&nbsp;&nbsp;&nbsp;&nbsp;Zatim podiže pogled. "I šta ja mogu da učinim za vas?"
<BR>&nbsp;&nbsp;&nbsp;&nbsp;&nbsp;Junc je bio krajnje određen. "Juče, u 4:22 posle podne, obavešten sam da je florinijansko odeljenje javne biblioteke Sarka pokušalo da za mene zadrži čoveka koji je ispoljio nameru da dođe do dva standardna teksta o svemirskim istraživanjima; čovek nije bio po rođenju Sarkit. Od tada više nemam nikakvih vesti iz biblioteke."
<BR>&nbsp;&nbsp;&nbsp;&nbsp;&nbsp;On nastavi, podigavši glas kako bi sprečio Službenika da izgovori komentar koji je upravo nameravao da započne. "U biltenu televesti koji sam čuo preko jednog javnog uređaja u hotelu u kome sam odseo", nastavi on, "juče u 5:05 posle podne izjavili su da je onesvešćen jedan od članova florinijanske patrole u florinijanskom odeljku javne biblioteke Sarka i da je u toku potraga za troje florinijanskih domorodaca za koje se smatra da su odgovorni za taj ispad. Izveštaj, međutim, nije bio ponovljen u kasnijim kratkim pregledima emitovanih vesti.
<BR>&nbsp;&nbsp;&nbsp;&nbsp;&nbsp;Uopšte ne sumnjam da su ta dva obaveštenja povezana. Takođe sam uveren da je čoveka koga tražim patrola pritvorila. Zatražio sam dopuštenje da otputujem na Florinu, ali ga nisam dobio. Putem subveze zatražio sam od Florine da tog čoveka pošalju ovamo, ali nisam dobio nikakav odgovor. Došao sam u Biro za florinijanska pitanja da od vas zatražim da s tim u vezi nešto preduzmete. Ili ću ja poći tamo ili će on doći ovamo."
<BR>&nbsp;&nbsp;&nbsp;&nbsp;&nbsp;Službenik se napokon oglasi beživotnim glasom: "Vlada Sarka nije spremna da prima ultimatume od predstavnika MSIB-a. Moji pretpostavljeni su me upozorili da ćete mi verovatno postavljati pitanja s tim u vezi, te sam primio od njih uputstva koja ću vam sada saopštiti. Čovek za koga je javljeno da je tražio navedene tekstove, zajedno sa dvoje pratilaca, jednim varošaninom i jednom Florinijankom, odista je počinio napad koji ste pomenuli i patroldžije su smesta krenule u poteru za njima. Međutim, nisu uspeli da ih uhapse."
<BR>&nbsp;&nbsp;&nbsp;&nbsp;&nbsp;Preko Juncovog lica prelete izraz gorkog razočarenja. Nije se trudio da ga sakrije. "Pobegli su?"
<BR>&nbsp;&nbsp;&nbsp;&nbsp;&nbsp;"Nisu baš pobegli. Pratili su ih sve do pekare nekog Meta Korova."
<BR>&nbsp;&nbsp;&nbsp;&nbsp;&nbsp;Junc izbeči oči. "I dozvolili im da tamo i ostanu?"
<BR>&nbsp;&nbsp;&nbsp;&nbsp;&nbsp;"Da li ste u skorije vreme bili na razgovor kod Njegove Ekselencije, Ludinga Abela?"
<BR>&nbsp;&nbsp;&nbsp;&nbsp;&nbsp;"Kakve to veze ima sa..."
<BR>&nbsp;&nbsp;&nbsp;&nbsp;&nbsp;"Dobili smo obaveštenje da ste često viđani u trantorijanskoj ambasadi."
<BR>&nbsp;&nbsp;&nbsp;&nbsp;&nbsp;"Nisam ambasadora video ima već nedelju dana."
<BR>&nbsp;&nbsp;&nbsp;&nbsp;&nbsp;"Onda vam predlažem da ga posetite. Dozvoljavamo kriminalcima da ostanu skriveni u Korovljevoj radnji radi održanja krajnje tananih međuzvezdanih odnosa sa Trantorom. Međutim, dobio sam ovlašćenje da vam kažem, ukoliko to bude potrebno, da je Korov, što vas verovatno neće iznenaditi", u tom trenutku bledo lice poprimi za njega neobičan podrugljiv izraz, "našem Odeljenju za bezbednost dobro poznat kao agent Trantora."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
