<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. VAROŠANIN
<P>&nbsp;&nbsp;&nbsp;&nbsp;&nbsp;Mirlin Terens se upravo spremao da uzme jednu knjigu-film sa njenog mesta na polici, kada se oglasi signal na vratima. Prilično dežmekaste crte njegovog lica otkrivale su da je zamišljen, ali sada te zamišljenosti nestade i zameni je za njega uobičajen izraz blagog opreza. On jednom šakom pređe preko proređene, crvenkaste kose i povika: "Samo čas."
<BR>&nbsp;&nbsp;&nbsp;&nbsp;&nbsp;Vrativši film na mesto, on pritisnu kontakt kojim se spuštao zastor tako da se taj deo zida nije razlikovao od ostalih. Za mlinske radnike i farmere s kojima je uglavnom dolazio u dodir predstavljalo bi stvar neizmernog ponosa to što jedan od njih, bar po rođenju, poseduje filmove. Na taj način se, bar oskudnim razmišljanjem, razgrtala teška tama koja je vladala u njihovim umovima. Pa ipak ne bi bilo dobro da se otovreno razmeće filmovima.
<BR>&nbsp;&nbsp;&nbsp;&nbsp;&nbsp;Kada bi bili vidljivi, nepovoljno bi na njih uticali. Samo bi im još više stezali jezike kojima ionako nisu uneli baš naročito umešno da se služe. Mogli su oni da se hvale knjigama svoga varošanina, ali kada bi se one našle pred njihovim očima verovatno bi pomislili da je Terens postao isuviše nalik na kakvog Vlastelina.
<BR>&nbsp;&nbsp;&nbsp;&nbsp;&nbsp;Trebalo je, razume se, misliti i na Vlasteline. Bilo je malo verovatno da bi ga ijedan od njih posetio u njegovoj kući, ali ako bi koji od njih i došao, nerazumno bi bilo pred njim otkriti niz filmova. On je bio varošanin i to mu je davalo izvesne povlastice, ali se njima nije trebalo razmetati.
<BR>&nbsp;&nbsp;&nbsp;&nbsp;&nbsp;On ponovo povika: "Dolazim!"
<BR>&nbsp;&nbsp;&nbsp;&nbsp;&nbsp;I tada se uputi prema vratima, u hodu zakopčavajući gornji deo tunike. Čak je i njegova odeća pomalo ličila na onu koju su nosili Vlastelini. Ponekad je gotovo zaboravljao da je rođen na Florini.
<BR>&nbsp;&nbsp;&nbsp;&nbsp;&nbsp;Na pragu se nalazila Valona Marč. Napravivši kniks, ona s puno poštovanja ispruži šaku.
<BR>&nbsp;&nbsp;&nbsp;&nbsp;&nbsp;Terens širom otvori vrata. "Uđi, Valona. Sedi. Sigurno je prošao policijski čas. Nadam se da te patroldžije nisu videle."
<BR>&nbsp;&nbsp;&nbsp;&nbsp;&nbsp;"Mislim da nisu, varošanine."
<BR>&nbsp;&nbsp;&nbsp;&nbsp;&nbsp;"Nadajmo se da je tako. I sama znaš da ti dosije nije baš blistav."
<BR>&nbsp;&nbsp;&nbsp;&nbsp;&nbsp;"Znam, varošanine. Veoma sam vam zahvalna za sve što ste u prošlosti učinili za mene."
<BR>&nbsp;&nbsp;&nbsp;&nbsp;&nbsp;"Pusti sad to. Sedi. Da li bi želela nešto da pojedeš ili popiješ?"
<BR>&nbsp;&nbsp;&nbsp;&nbsp;&nbsp;Ona sede ukočenih leđa na ivicu stolice i odmahnu glavom. "Ne, hvala, varošanine. Već sam jela."
<BR>&nbsp;&nbsp;&nbsp;&nbsp;&nbsp;Među seljanima je bio običaj da se gost ponudi nečim za osveženje. Ali neučtivo je bilo ponudu prihvatiti. Terens je to znao i stoga nije navaljivao.
<BR>&nbsp;&nbsp;&nbsp;&nbsp;&nbsp;"Šta te muči, Valona?" upita on. "Ponovo Rik?"
<BR>&nbsp;&nbsp;&nbsp;&nbsp;&nbsp;Valona klimnu, ali činilo se da nije raspoložena da mu objasni o čemu je reč.
<BR>&nbsp;&nbsp;&nbsp;&nbsp;&nbsp;"Ima li nevolja u mlinu?" upita Terens.
<BR>&nbsp;&nbsp;&nbsp;&nbsp;&nbsp;"Ne, varošanine."
<BR>&nbsp;&nbsp;&nbsp;&nbsp;&nbsp;"Ponovo ga muče glavobolje?"
<BR>&nbsp;&nbsp;&nbsp;&nbsp;&nbsp;"Ne, varošanine."
<BR>&nbsp;&nbsp;&nbsp;&nbsp;&nbsp;Terens je čekao, dok su mu se prorezi očiju sužavali a pogled postajao oštriji. "E pa, Valona, ne očekuješ valjda da ja pogađam šta te muči? Hajde, reci mi ili neću biti u stanju da ti pomognem. Pretpostavljam da želiš da ti pomognem."
<BR>&nbsp;&nbsp;&nbsp;&nbsp;&nbsp;"Da, varošanine", započe ona, a zatim iz nje provali: "Kako da vam to kažem, varošanine? Zvuči gotovo ludo."
<BR>&nbsp;&nbsp;&nbsp;&nbsp;&nbsp;Terens požele da je potapše po ramenu, ali je znao da bi se ona naježila od samog njegovog dodira. Sedela je kao i obično, zavukavši velike šake duboko među nabore haljine. Primetio je da su joj nezgrapni, snažni prsti bili isprepletani i da su se lagano grčili.
<BR>&nbsp;&nbsp;&nbsp;&nbsp;&nbsp;"Šta god da je posredi, saslušaću te", ohrabri je on.
<BR>&nbsp;&nbsp;&nbsp;&nbsp;&nbsp;"Sećate li se, varošanine, kada sam došla da vam kažem da sam bila kod gradskog lekara i šta je on rekao?"
<BR>&nbsp;&nbsp;&nbsp;&nbsp;&nbsp;"Da, sećam se, Valona. A sećam se i da sam ti ja izričito naložio da nikada više ne činiš ništa slično pre no što se posavetuješ sa mnom. Da li se toga sećaš?"
<BR>&nbsp;&nbsp;&nbsp;&nbsp;&nbsp;Ona širom otvori oči. Nije smela da okleva da ne bi ponovo izazvala njegov gnev. "Nikada ne bih ponovila ništa slično, varošanine. Želim samo da vas podsetim da ste mi obećali da ćete učiniti sve da mi pomognete kako bih zadržala Rika."
<BR>&nbsp;&nbsp;&nbsp;&nbsp;&nbsp;"I hoću. Da li su se patroldžije raspitivale o njemu?"
<BR>&nbsp;&nbsp;&nbsp;&nbsp;&nbsp;"Nisu. Oh, varošanine, mislite li da hoće?"
<BR>&nbsp;&nbsp;&nbsp;&nbsp;&nbsp;"Siguran sam da neće." Već je počinjao da gubi strpljenje. "Hajde, Valona, reci mi šta nije u redu?"
<BR>&nbsp;&nbsp;&nbsp;&nbsp;&nbsp;Oči joj se odjednom zamagliše. "Varošanine, on kaže da će me napustiti. A ja želim da ga sprečim u tome."
<BR>&nbsp;&nbsp;&nbsp;&nbsp;&nbsp;"Zašto želi da te napusti?"
<BR>&nbsp;&nbsp;&nbsp;&nbsp;&nbsp;"Kaže da je počeo da se priseća nekih stvari."
<BR>&nbsp;&nbsp;&nbsp;&nbsp;&nbsp;Na Terensovom licu se namah javi izraz pojačanog zanimanja. On se nagnu napred i umalo ne posegnu za njenom rukom. "Seća se? Čega?"
<BR>&nbsp;&nbsp;&nbsp;&nbsp;&nbsp;Terens se istovremeo priseti dana kada je Rik pronađen. Ugledao je mališane okupljene u blizini jednog od kanala za navodnjavanje, malo izvan sela. Stali su da ga dozivaju svojim piskutavim glasićima.
<BR>&nbsp;&nbsp;&nbsp;&nbsp;&nbsp;"Varošanine! Varošanine!"
<BR>&nbsp;&nbsp;&nbsp;&nbsp;&nbsp;Potrčao je. "Šta se dogodilo, Razi?" Kada je došao u grad, stavio je sebi u zadatak da nauči imena mališana. To se dopadalo majkama i tako mu olakšalo prvih nekoliko meseci.
<BR>&nbsp;&nbsp;&nbsp;&nbsp;&nbsp;Raziju kao da je bilo muka: "Pogledajte, varošanine."
<BR>&nbsp;&nbsp;&nbsp;&nbsp;&nbsp;Pokazivao je na nešto belo što se uvijalo, a to belo bio je Rik. Ostali dečaci su stali svi uglas da mu zbrkano objašnjavaju. Terens je uspeo da shvati da su igrali neku igru koja je od njih zahtevala da trče, skrivaju se i proganjaju jedni druge. Nameravali su da mu saopšte i ime te igre, njen sled, trenutak kada su bili prekinuti, uz kratku usputnu raspravu oko toga koji pojedinac ili strana su 'pobeđivali'. Razume se, sve to uopšte nije bilo važno.
<BR>&nbsp;&nbsp;&nbsp;&nbsp;&nbsp;Razi, crnokosi dvanaestogodišnjak začuo je neko cvilenje i oprezno se približio mestu odakle je ono dopiralo. Očekivao je da će zateći neku životinju, možda poljskog miša, što bi se pretvorilo u dobar lov. Našao je, međutim, Rika.
<BR>&nbsp;&nbsp;&nbsp;&nbsp;&nbsp;Svi dečaci su se lomili između iskazivanja očigledne mučnine i isto tako očigledne zapanjenosti dok su posmatrali ovaj čudni prizor. To ljudsko biće bilo je odraslo, gotovo nago, brada mu je bila vlažna od bala i sve vreme je cvilelo i tiho plakalo, besciljno pomerajući ruke i noge. Izbledele plave oči nasumice su se pomerale na licu prekrivenom kratkom smeđom bradom. Na trenutak se te oči zaustaviše na Terensovim i kao da se usredsrediše. Čovek zatim lagano podiže palac i gurnu ga u usta.
<BR>&nbsp;&nbsp;&nbsp;&nbsp;&nbsp;Jedno od dece se nasmeja. "Pogledajte ga samo, varošanine. Sisa prst."
<BR>&nbsp;&nbsp;&nbsp;&nbsp;&nbsp;Iznenadni povik natera zgrčenu priliku da se trgne i lice mu se zacrvene i zategnu. Začu se slabo jaukanje koje nisu propratile suze, ali palac ostade na istom mestu. Bio je mokar i ružičast, nasuprot ostalim delovima prljave šake.
<BR>&nbsp;&nbsp;&nbsp;&nbsp;&nbsp;Terens prekide vlastitu obamrlost koju je u njemu izazvao ovaj prizor. "U redu, momci", reče on, "ali ne bi baš trebalo da trčkate unaokolo po kirtskim poljima. Uništavate useve, a znate šta će se desiti ako vas uhvate radnici sa farme. Hajde, pođite, i nikome ni reči o ovome. A ti, Razi, otrči do gospodina Jenkusa i dovedi ga ovamo."
<BR>&nbsp;&nbsp;&nbsp;&nbsp;&nbsp;Ul Jenkus nije bio lekar, ali u ovoj varoši nije bilo nikog boljeg od njega. Izvesno vreme proveo je u gradu kao učenik u ordinaciji jednog pravog lekara i zbog toga je bio oslobođen rada na farmama ili u mlinovima. To i nije ispalo tako loše. Umeo je da meri temperaturu, izdaje tablete, daje injekcije, i što je najvažnije, umeo je da oceni da li je došlo do nekog dovoljno ozbiljnog poremećaja koji je zahtevao upućivanje u gradsku bolnicu. Bez te poluprofesionalne pomoći oni nesrećnici koje bi pogodili kičmeni meningitis ili akutna upala slepog creva patili bi od veoma jakih bolova, ali obično ne za dugo. Ovako su predradnici mrmljali i optuživali Jenkusa na sve moguće načine, sem rečima, da pomaže zabušantima.
<BR>&nbsp;&nbsp;&nbsp;&nbsp;&nbsp;Jenkus pomože Terensu da podigne čoveka i smesti ga u skuterska kola, a zatim ga što su pažljivije mogli prenesoše u varošicu.
<BR>&nbsp;&nbsp;&nbsp;&nbsp;&nbsp;Zajedno su sprali sa njega nagomilanu i stvrdnutu prljavštinu i blato. Ali s kosom ništa nisu mogli da učine. Jenkus mu je obrijao celo telo i koliko je mogao ispitao njegovo fizičko stanje.
<BR>&nbsp;&nbsp;&nbsp;&nbsp;&nbsp;"Kol'ko mogu da zaključim, varošanine, nije inficiran. Dobro je uhranjen. Rebra mu ne štrče. Ne znam, međutim, kakav zaključak da izvedem iz svega ovoga. Šta mislite, varošanine, kako je dospeo tamo napolje?"
<BR>&nbsp;&nbsp;&nbsp;&nbsp;&nbsp;Jenkus je to pitanje postavio krajnje pesimističkim glasom, kao da niko nije mogao da od Terensa očekuje da na bilo koje pitanje pruži odgovor. Terens je to primio filozofski. Pošto je selo izgubilo varošanina koji je kod njih bio skoro pedeset godina i na koga se bilo naviklo, mladi pridošlica morao se pomiriti s tim da će izvesno vreme svi u njega sumnjati i da u njega neće imati baš poverenja. U tome nije bilo ničeg ličnog.
<BR>&nbsp;&nbsp;&nbsp;&nbsp;&nbsp;"Bojim se da ne znam", odvrati Terens.
<BR>&nbsp;&nbsp;&nbsp;&nbsp;&nbsp;"Ne može da hoda, znate. Ne može da napravi ni jedan jedini korak. Mora da su ga tamo stavili. Po ponašanju mog'o bi biti beba. K'o da je sve drugo što je znao izgubijo."
<BR>&nbsp;&nbsp;&nbsp;&nbsp;&nbsp;"Postoji li kakva bolest sa takvim ishodom?"
<BR>&nbsp;&nbsp;&nbsp;&nbsp;&nbsp;"Ne, bar kol'ko ja znam. To se javlja kada um oboli, al' ja o tom ništa ne znam. Umno obolele šaljem u Grad. Jeste l' ikad videli ovog ovdi, varošanine?"
<BR>&nbsp;&nbsp;&nbsp;&nbsp;&nbsp;Terens se osmehnu i blago odgovori: "Ovde sam tek mesec dana."
<BR>&nbsp;&nbsp;&nbsp;&nbsp;&nbsp;Jenkus uzdahnu i posegnu za maramicom. "Da. Stari varošanin je bio sjajan čovek. Dobro se brin'o o nama. Ovde sam skoro šezdeset godina, i nikada ranije nisam vid'o ovog momka. Mora da je iz neke druge varoši."
<BR>&nbsp;&nbsp;&nbsp;&nbsp;&nbsp;Jenkus je bio debeljuškast. Činilo se kao da se debeljuškast i rodio, a kada se na tu prirodnu težnju nadoveže često sedenje, nije iznenađivala činjenica da je čak i najkraće izjave težio da naglasi duvanjem i uglavnom beskorisnim brisanjem sjajnog čela velikom crvenom maramicom.
<BR>&nbsp;&nbsp;&nbsp;&nbsp;&nbsp;"Ne znam šta, u stvari, da kažem patroldžijama", reče on.
<BR>&nbsp;&nbsp;&nbsp;&nbsp;&nbsp;A patroldžije su došle. To se nije moglo izbeći. Dečaci su događaj ispričali svojim roditeljima; roditelji su ispričali jedni drugima. Život u varoši je ionako mirno proticao. Čak je i ovako nešto bilo dovoljno neobično i vredno prepričavanja u svim mogućim kombinacijama. A sve te priče morale su stići do ušiju patroldžijama.
<BR>&nbsp;&nbsp;&nbsp;&nbsp;&nbsp;Takozvane patroldžije bile su članovi florijanske patrole. Oni nisu bili rodom sa Florine, a s druge strane, nisu bili ni sunarodnici Vlastelina sa planete Sark. Bili su, jednostavno, plaćenici na koje se moglo računati da će održavati red zbog plate koju su primali i da nikada neće podleći simpatijama prema Florinijancima zbog krvnih ili prijateljskih veza.
<BR>&nbsp;&nbsp;&nbsp;&nbsp;&nbsp;Došla su dvojica, zajedno sa jednim predradnikom iz mlina spremnim da iskoristi svu svoju minijaturnu vlast.
<BR>&nbsp;&nbsp;&nbsp;&nbsp;&nbsp;Patroldžijama je bilo dosadno i kao da ih se stvar uopšte nije ticala. Bezumni idiot je možda spadao u njihovu nadležnost, ali teško da je uneo uzbuđenje u njihov svakodnevni posao. Jedan od njih se obrati predradniku: "Pa, koliko će vam vremena biti potrebno da ga identifikujete? Ko je ovaj čovek?"
<BR>&nbsp;&nbsp;&nbsp;&nbsp;&nbsp;Predradnik žustro odmahnu glavom. "Nikada ga nisam video, policajče. Nije iz okoline!"
<BR>&nbsp;&nbsp;&nbsp;&nbsp;&nbsp;Patroldžija se okrenu prema Jenkusu. "Da li je kod sebe imao nekakve isprave?"
<BR>&nbsp;&nbsp;&nbsp;&nbsp;&nbsp;"Nije, gospodine. Bio je uvijen samo u jednu krpu. Spalio sam je da sprečim infekciju."
<BR>&nbsp;&nbsp;&nbsp;&nbsp;&nbsp;"Šta mu fali?"
<BR>&nbsp;&nbsp;&nbsp;&nbsp;&nbsp;"Bezuman je, kol'ko mi se čini."
<BR>&nbsp;&nbsp;&nbsp;&nbsp;&nbsp;Tada Terens izdvoji patroldžiju u stranu. Pošto im je bilo dosadno, bili su popustljivi. Patroldžija koji je postavljao pitanja skloni notes i zaključi: "U redu, ovo nije vredno izveštaja. To nema nikakve veze s nama. Nekako ga se oslobodite."
<BR>&nbsp;&nbsp;&nbsp;&nbsp;&nbsp;Potom odoše.
<BR>&nbsp;&nbsp;&nbsp;&nbsp;&nbsp;Predradnik je, međutim, ostao. Bio je pegav i crvenokos, sa velikim nakostrešenim brkovima. Kruto se držao principa već pet godina koje je proveo na mestu predradnika, što je značilo da je snosio svu odgovornost za ispunjenje kvote u svom mlinu.
<BR>&nbsp;&nbsp;&nbsp;&nbsp;&nbsp;"Slušajte vi", poče on besno. "Šta mislite da preduzmete u vezi ovoga? Proklet narod samo priča i ništa ne radi."
<BR>&nbsp;&nbsp;&nbsp;&nbsp;&nbsp;"Ja bih ga posl'o u gradsku bolnicu", predloži Jenkus, služeći se maramicom na uobičajen način. "Ja mu ne mogu pomoći."
<BR>&nbsp;&nbsp;&nbsp;&nbsp;&nbsp;"U Grd?" Predradnik je bio zgranut. "Ko će to da plati? Ko će snositi troškove? On nije jedan od nas, je l' tako?"
<BR>&nbsp;&nbsp;&nbsp;&nbsp;&nbsp;"Kol'ko je meni poznato, nije", priznade Jenkus.
<BR>&nbsp;&nbsp;&nbsp;&nbsp;&nbsp;"Zašto onda da mi platimo za njega? Saznajte čiji je. Neka njegova varošica plati."
<BR>&nbsp;&nbsp;&nbsp;&nbsp;&nbsp;"Kako to da saznamo? Reci mi, molim te."
<BR>&nbsp;&nbsp;&nbsp;&nbsp;&nbsp;Predradnik stade da razmišlja. Za trenutak je mal'ko isplazio jezik i njime stao da prelazi preko crvenkaste gornje usne, a onda zaključi: "Pa, moraćemo ga se osloboditi. K'o što maločas reče patroldžija."
<BR>&nbsp;&nbsp;&nbsp;&nbsp;&nbsp;Terens se umeša. "Molim? Šta ste time hteli da kažete?"
<BR>&nbsp;&nbsp;&nbsp;&nbsp;&nbsp;"Mogao je biti i mrtav", odvrati predradnik. "Za njega bi to bilo milosrđe."
<BR>&nbsp;&nbsp;&nbsp;&nbsp;&nbsp;"Ne možete ubiti živo stvorenje", dobaci mu Terens.
<BR>&nbsp;&nbsp;&nbsp;&nbsp;&nbsp;"Onda mi vi kažite šta da učinim."
<BR>&nbsp;&nbsp;&nbsp;&nbsp;&nbsp;"Zar ne bi neko iz varošice mogao da se brine o njemu?"
<BR>&nbsp;&nbsp;&nbsp;&nbsp;&nbsp;"Ko bi to poželeo? Da li biste vi?"
<BR>&nbsp;&nbsp;&nbsp;&nbsp;&nbsp;Terens nije obraćao pažnju na njegovo otvoreno uvredljivo držanje. "Ja imam druga posla."
<BR>&nbsp;&nbsp;&nbsp;&nbsp;&nbsp;"Kao i svi ostali. Ne mogu dopustiti da neko zanemari rad u mlinu da bi se brinuo o ovom ludaku."
<BR>&nbsp;&nbsp;&nbsp;&nbsp;&nbsp;Terens uzdahnu, a onda reče bez imalo srdžbe: "Budimo razumni, predradniče. Ako ovog kvartala ne ispunite kvotu mogao bih pretpostaviti da je to zbog toga što se neko od vaših radnika brine o ovom jadnom momku, te se založiti za vas kod Vlastelina. U protivnom, jednostavno ću im reći da mi nije poznat nijedan razlog koji vam je onemogućio ostvarenje kvote - u slučaju da je ne ispunite."
<BR>&nbsp;&nbsp;&nbsp;&nbsp;&nbsp;Predradnik ga pogleda negodujući. Ovaj varošanin je ovde bio tek mesec dana, a već se suprotstavljao ljudima koji su ceo život proveli u ovoj varošici. Ipak, posedovao je kartu sa zakonima Vlastelina. Ne bi trebalo previše uporno da mu protivreči.
<BR>&nbsp;&nbsp;&nbsp;&nbsp;&nbsp;"Ali ko bi ga uzeo?" upita on i istog mu časa pade na pamet užasna pomisao. "Ja ne mogu. Imam troje vlastite dece, a ni žena mi nije baš zdrava."
<BR>&nbsp;&nbsp;&nbsp;&nbsp;&nbsp;"Nisam na tebe pomislio."
<BR>&nbsp;&nbsp;&nbsp;&nbsp;&nbsp;Terens pogleda kroz prozor. Pošto su se patroldžije udaljile, gomila koja se uvijala i šaputala prišla je bliže varošaninovoj zgradi. Uglavnom su to bili mališani, suviše mladi da bi radili, a ostali su bili radnici sa obližnjih farmi. Bilo je i nekoliko mlinskih radnika kojima se tek završila smena.
<BR>&nbsp;&nbsp;&nbsp;&nbsp;&nbsp;Na samoj ivici skupine Terens ugleda krupnu devojku. Često ju je viđao proteklih mesec dana. Bila je snažna, sposobna, vredna. Ispod tog nesrećnog izgleda, krila se prava prirodna inteligencija. Da je bila muškarac, možda bi bila izabrana da je obučavaju za varošanina. Ali bila je žena; bez roditelja i dovoljno neugledna da se ne zanosi romantičnim nadama. Drugim rečima, bila je to jedna usamljena žena koja će verovatno zauvek ostati usamljena.
<BR>&nbsp;&nbsp;&nbsp;&nbsp;&nbsp;"Šta mislite o njoj?" upita on, pokazavši na devojku.
<BR>&nbsp;&nbsp;&nbsp;&nbsp;&nbsp;Predradnik pogleda, a zatim zagrme. "Prokletstvo. Trebalo bi da je na poslu."
<BR>&nbsp;&nbsp;&nbsp;&nbsp;&nbsp;"U redu", stade da ga umiruje Terens. "Kako se zove?"
<BR>&nbsp;&nbsp;&nbsp;&nbsp;&nbsp;"To je Valona Marč."
<BR>&nbsp;&nbsp;&nbsp;&nbsp;&nbsp;"Tako je. Sada se sećam. Pozovite je."
<BR>&nbsp;&nbsp;&nbsp;&nbsp;&nbsp;Od tog trenutka Terens je sam sebi nametnuo neslužbenu ulogu čuvara ovog para. Učinio je sve što je mogao da joj obezbedi dodatne porcije hrane, ekstra kupone za odeću i sve ostalo što je bilo potrebno da dvoje odraslih (od kojih jedno nije bilo registrovano) žive od prihoda jednog. Takođe joj je pomagao i da obezbedi Riku obuku u kirtskim mlinovima. Umešao se i kada se Valona posvađala sa vođom odeljenja i sprečio da je teže kazni. Smrt gradskog doktora sprečila ga je da preduzme i daljnje korake, na koje je inače bio spreman.
<BR>&nbsp;&nbsp;&nbsp;&nbsp;&nbsp;Stoga je bilo prirodno što mu se Valona uvek u nevolji obraćala, i on je sada čekao da mu ona odgovori na pitanje koje joj je postavio.
<BR>
<BR>&nbsp;&nbsp;&nbsp;&nbsp;&nbsp;Valona je još oklevala, a onda, konačno, prozbori: "On kaže da će svi na ovom svetu umreti."
<BR>&nbsp;&nbsp;&nbsp;&nbsp;&nbsp;Terens ostade zaprepašćen. "Kaže li kako?"
<BR>&nbsp;&nbsp;&nbsp;&nbsp;&nbsp;"Kaže da ne zna kako. Kaže da se samo toga seća iz onog ranijeg razdoblja svog života, kada nije bijo, znate, ovaki kakav je sada. Takođe kaže da se seća kako je obavljao neki važan posao, ali ne razumem kakav je to posao bijo."
<BR>&nbsp;&nbsp;&nbsp;&nbsp;&nbsp;"Kako ga opisuje?"
<BR>&nbsp;&nbsp;&nbsp;&nbsp;&nbsp;"Kaže da je is... istraživao Ništa - sa velikim N."
<BR>&nbsp;&nbsp;&nbsp;&nbsp;&nbsp;Valona malo počeka, a onda požuri da objasni: "Istraživati znači nešto rastavljati, kao na primer..."
<BR>&nbsp;&nbsp;&nbsp;&nbsp;&nbsp;"Znam šta znači, devojko." Terens je i dalje bio zadubljen u misli.
<BR>&nbsp;&nbsp;&nbsp;&nbsp;&nbsp;Valona ga je nestrpljivo posmatrala. "Znate li vi na šta on to misli, varošanine?"
<BR>&nbsp;&nbsp;&nbsp;&nbsp;&nbsp;"Možda, Valona."
<BR>&nbsp;&nbsp;&nbsp;&nbsp;&nbsp;"Ali, varošanine, kako iko može činiti bilo šta sa Ništa?"
<BR>&nbsp;&nbsp;&nbsp;&nbsp;&nbsp;Terens ustade i kratko se osmehnu. "Zar ne znaš, Valona, da se Galaksija uglavnom sastoji iz ničega."
<BR>&nbsp;&nbsp;&nbsp;&nbsp;&nbsp;Valoni ni to ne pomože da shvati, ali svesrdno prihvati ono što joj bi rečeno. Varošanin je bio veoma obrazovan čovek. Osetivši iznenadni ponos, odjednom je bila ubeđena da je njen Rik bio još obrazovaniji od njega.
<BR>&nbsp;&nbsp;&nbsp;&nbsp;&nbsp;"Pođimo." Terens joj pruži ruku.
<BR>&nbsp;&nbsp;&nbsp;&nbsp;&nbsp;"Kuda?" upita ona.
<BR>&nbsp;&nbsp;&nbsp;&nbsp;&nbsp;"Pa, gde je Rik?"
<BR>&nbsp;&nbsp;&nbsp;&nbsp;&nbsp;"Kod kuće", odvrati ona. "Spava."
<BR>&nbsp;&nbsp;&nbsp;&nbsp;&nbsp;"Dobro. Odvešću te onamo. Želiš li da te patroldžije pronađu samu na ulici?"
<BR>
<BR>&nbsp;&nbsp;&nbsp;&nbsp;&nbsp;Noću je selo izgledalo pusto. Svetla duž one jedine ulice delila su oblast radničkim kabinama na dva dela i sijala bez sjaja. Vazduh je mirisao na predstojeću kišu, ali na onu blagu i toplu, koja je padala gotovo svake večeri. Od nje se nije trebalo naročito štititi.
<BR>&nbsp;&nbsp;&nbsp;&nbsp;&nbsp;Valona nikada još nije bila napolju ovako kasno radnim danom, te je za nju to bilo zastrašujuće. Pokušala je da pobegne od zvuka vlastitih koraka, osluškujući neće li čuti udaljeni bat patroldžija.
<BR>&nbsp;&nbsp;&nbsp;&nbsp;&nbsp;"Prestani da hodaš na prstima, Valona. Ja sam s tobom."
<BR>&nbsp;&nbsp;&nbsp;&nbsp;&nbsp;Varošaninov glas odjeknu u tišini i Valona poskoči. Kao odgovor na njegove argumente, ona požuri napred.
<BR>
<BR>&nbsp;&nbsp;&nbsp;&nbsp;&nbsp;Valonina koliba bila je mračna kao i sve ostale i oni odvažno stupiše unutra. Terens je bio rođen i odrastao je u jednoj takvoj kolibi, i mada je kasnije živeo na Sarku, a sada imao na raspolaganju kuću od tri sobe i sa vodovodnim cevima, ali još je osećao nostalgiju za njenom golom unutrašnjošću. Jedna jedina prostorija bila je dovoljna - sa krevetom, komodom sa ladicama, dve stolice, glatkim podom od nasutog cementa i ormanom u jednom uglu.
<BR>&nbsp;&nbsp;&nbsp;&nbsp;&nbsp;Kuhinja nikom nije bila potrebna, pošto su se svi obroci dobijali u mlinu, kao ni kupatilo, pošto se niz zajedničkih spoljašnjih klozeta i ćelija sa tuševima protezao odmah iza kuća. U toj blagoj, nepromenljivoj klimi prozori nisu bili prilagođeni da štite od hladnoće i kiše. Sva četiri zida bila su izbušena zakrivljenim otvorima, a strehe iznad njih predstavljale su dovoljnu zaštitu od ravnomernog noćnog sipljenja kiše.
<BR>&nbsp;&nbsp;&nbsp;&nbsp;&nbsp;Pri svetlosti male džepne svetiljke, koju je zaklanjao savijenim dlanom, Terens primeti da je jedan ugao prostorije odeljen pohabanim zaklonom. On se seti da ga je nabavio za Valonu, nedavno, kada je Rik prestao da bude nemoćno dete i počeo da se sve više preobraća u pravog muškarca. Iza njega je dopiralo ravnomerno disanje.
<BR>&nbsp;&nbsp;&nbsp;&nbsp;&nbsp;On pokaza glavom u tom pravcu. "Probudi ga, Valona."
<BR>&nbsp;&nbsp;&nbsp;&nbsp;&nbsp;Valona pokuca na zastor. "Rik! Rik, bebice!"
<BR>&nbsp;&nbsp;&nbsp;&nbsp;&nbsp;Začuo se slabi jauk.
<BR>&nbsp;&nbsp;&nbsp;&nbsp;&nbsp;"To sam ja, Lona", odvrati Valona. Oni odmakoše zastor i Terens pređe svojom malom svetiljkom najpre preko Valoninog i svog lica, a zatim je uperi u Rika.
<BR>&nbsp;&nbsp;&nbsp;&nbsp;&nbsp;Rik podiže ruku kako bi se odbranio od bleska. "Šta se desilo?"
<BR>&nbsp;&nbsp;&nbsp;&nbsp;&nbsp;Terens sede na ivicu kreveta, primetivši da Rik spava u standardnom krevetu koji se mogao naći u svim kolibama. Još u samom početku nabavio je Valoni jedan stari, prilično klimav poljski krevet, ali ona ga je zadržala za sebe.
<BR>&nbsp;&nbsp;&nbsp;&nbsp;&nbsp;"Rik", poče on, "Valona kaže da si počeo da se prisećaš nekih stvari."
<BR>&nbsp;&nbsp;&nbsp;&nbsp;&nbsp;"Tako je, varošanine." Rik je oduvek bio krajnje ponizan pred varošaninom, koji je bio najvažniji čovek koga je ikada video. Čak je i upravnik mlina bio učtiv sa varošaninom. Rik ponovi deliće koje je njegov um uspeo tokom tog dana da sakupi.
<BR>&nbsp;&nbsp;&nbsp;&nbsp;&nbsp;"Da li si se još nečeg setio od onda kada si ovo ispričao Valoni?" upita Terens.
<BR>&nbsp;&nbsp;&nbsp;&nbsp;&nbsp;"Nisam, varošanine."
<BR>&nbsp;&nbsp;&nbsp;&nbsp;&nbsp;Terens je jednom šakom gnječio prste na drugoj. "U redu, Rik. Nastavi da spavaš."
<BR>&nbsp;&nbsp;&nbsp;&nbsp;&nbsp;Valona iziđe napolje za njim. Veoma se trudila da lice ne počne da joj se grči, te nadlanicom svoje grube šake pređe preko očiju. "Da li će morati da me napusti, varošanine?"
<BR>&nbsp;&nbsp;&nbsp;&nbsp;&nbsp;Terens je dohvati za ruke i ozbiljno reče: "Moraš se ponašati kao odrasla žena, Valona. Moraće na kratko vreme da pođe sa mnom, ali dovešću ga nazad."
<BR>&nbsp;&nbsp;&nbsp;&nbsp;&nbsp;"A posle toga?"
<BR>&nbsp;&nbsp;&nbsp;&nbsp;&nbsp;"Ne znam. Moraš shvatiti, Valona. Sada je najvažnija stvar na čitavom ovom svetu da saznamo što više o Rikovim sećanjima."
<BR>&nbsp;&nbsp;&nbsp;&nbsp;&nbsp;Valona iznenada reče: "Hoćete da kažete da bi svi na Florini mogli umreti, baš kao što on to tvrdi?"
<BR>&nbsp;&nbsp;&nbsp;&nbsp;&nbsp;Terensov stisak se pojača. "Da to nikada nikom nisi pomenula, Valona, jer bi u protivnom patroldžije mogle zauvek odvesti Rika. Ozbiljno to mislim." On se okrenu i zadubljen u misli lagano se vrati kući ni ne primetivši da mu se ruke tresu. Uzaludno je pokušavao da zaspi i posle jednog sata podesi narko-polje. Bila je to jedna od nekoliko stvari sa Sarka koje je doneo sa sobom kada se vratio na Florinu da postane varošanin. Prianjalo mu je uz glavu poput tanke, crne, filcane kape. On podesi kontrole na pet časova i zatvori kontakt.
<BR>&nbsp;&nbsp;&nbsp;&nbsp;&nbsp;Imao je još toliko vremena da se udobno smesti u krevetu pre no što mu se isključiše centri svesti u mozgu, i on trenutno zapade u san bez snova.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
