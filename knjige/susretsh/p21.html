<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Telefon je zvonio u Vonovom brodu; dobro, u redu, ne pravi telefon, i svakako nije zvonio; ali začuo se signal koji je označavao da neko brodu šalje poruku preko FTL-radija. "Isključi ga!" prodrao se Von, budeći se sav besan iz sna. "Neću ni s kim da razgovaram!" A onda, malo više budan, ne samo da je bio besan, već i zbunjen. "Isključen je", reče, buljeći u FTL-radio, a izraz na licu pređe celu skalu i zaustavi se na strahu.
<BR>&nbsp;&nbsp;&nbsp;&nbsp;&nbsp;Razlog zbog koga mi je Von nešto manje odvratan, čini mi se, bio je onaj strah koji ga je kao čir uvek izjedao. Samo nebo zna da je bio prava životinja. Bio je nabusit; bio je lopov; mario je samo za sebe i ni za koga više. Ali to samo znači da je bio onakav kakvi smo svi mi nekada bili, samo što smo se mi socijalizovali zahvaljujući roditeljima i drugarima s kojima smo se igrali u školi i policiji. Vona nikada niko nije socijalizovao, tako da je on još bio dete. "Neću ni s kim da razgovaram!" drao se on, i probudio Klaru.
<BR>&nbsp;&nbsp;&nbsp;&nbsp;&nbsp;Vidim Klaru onakvu kakva je tada bila, pošto sad mogu da vidim mnoge stvari koje su mi tada bile skrivene. Bila je umorna, bila je razdražljiva, i još je morala da podnosi sve što Vonu padne na pamet. "Mogao bi baš i ti da odgovoriš", kazala je ona, a Von je pogledao kao da je poludela.
<BR>&nbsp;&nbsp;&nbsp;&nbsp;&nbsp;"Da odgovorim? Razume se da neću da odgovorim! To samo može da bude neki nadobudni birokrata koji hoće da iznosi pritužbe da se nisam tačno pridržavao propisane procedure..."
<BR>&nbsp;&nbsp;&nbsp;&nbsp;&nbsp;"Da iznese pritužbu da si ukrao brod", ispravila ga je ona blago, i otišla do FTL-radija. "Kako se ovim rukuje?" upitala je.
<BR>&nbsp;&nbsp;&nbsp;&nbsp;&nbsp;"Ne budi luda!" urlao je on. "Čekaj" Stani! Šta to radiš?"
<BR>&nbsp;&nbsp;&nbsp;&nbsp;&nbsp;"Je l' ova poluga", upitala je ona, a njegov urlik bio je dovoljan odgovor. On preko malene kabine skoči do nje, ali ona je bila krupnija i snažnija od njega. Odgurnula ga je. Cvrčanje signala je prestalo; zlatna svetlost se ugasila; Von se glasno nasmejao, opustivši se najedanput.
<BR>&nbsp;&nbsp;&nbsp;&nbsp;&nbsp;"Ho, kolika si ti budala! Ovde nema nikoga", vikao je on.
<BR>&nbsp;&nbsp;&nbsp;&nbsp;&nbsp;Ali nije bio u pravu. Začulo se za trenutak neko šištanje, zatim prepoznatljive reči - to jest, skoro prepoznatljive. Jedan piskav glas sa čudnim naglaskom reče:
<BR>&nbsp;&nbsp;&nbsp;&nbsp;&nbsp;"Vi nece naneto slo."
<BR>&nbsp;&nbsp;&nbsp;&nbsp;&nbsp;Klari je trebalo dosta premišljanja da bi shvatila šta je rekao, ali kad je shvatila, očekivani efekat je izostao. Je li to neki stranac sa užasnom govornom manom prošištao, želeći da kaže: "Vama neću naneti zlo?" I zašto bi to rekao? Kad vas neko uverava da niste u opasnosti u trenutku kad nemate razloga da smatrate da jeste - to je onespokojavajuće.
<BR>&nbsp;&nbsp;&nbsp;&nbsp;&nbsp;Von se stuštio. "Šta je to?" viknuo je strogo, počevši da se znoji. "Ko je to tamo? Šta hoćete?"
<BR>&nbsp;&nbsp;&nbsp;&nbsp;&nbsp;Odgovora nije bilo. Razlog što nije bilo odgovora ležao je u tome što je Zapovednik istrošio ceo svoj rečnik i sada se trudio da uvežba svoj sledeći govor; međutim za Vona i Klaru, ćutanje je imalo jasnije značenje od reči. "Ekran!" povikao je Von. "Glupa ženo, upotrebi ekran, vidi o čemu se radi!"
<BR>&nbsp;&nbsp;&nbsp;&nbsp;&nbsp;Klari je trebalo vremena da se snađe sa kontrolnim uređajima; veštinu korišćenja video-ekrana Hičija počela je da savlađuje tek na ovom putovanju, jer u njeno vreme niko nije znao kako se njime rukuje. Slika se izbistrila pokazujući jedan kosmički brod, veliki brod. Najveći koji je Klara ikada videla, daleko veći od bilo koje "petice" koje su u njeno vreme korišćene na Kapiji. "Šta... Šta... Šta..." cmizdrio je Von, i tek pri četvrtom pokušaju uspeo je da dovrši pitanje: "Šta je to?"
<BR>&nbsp;&nbsp;&nbsp;&nbsp;&nbsp;Klara nije pokušala da odgovori. Nije znala odgovor. Doduše, plašila se. Plašila se da je to što vidi ono za čim je svaki Kapijin istraživač čeznuo i čega se užasavao, a kad je Zapovednik završivši uvežbavanje, izgovorio svoje sledeće reči, ona je bila sigurna:
<BR>&nbsp;&nbsp;&nbsp;&nbsp;&nbsp;"Ja... dulasiti... na-brud... kod vi."
<BR>&nbsp;&nbsp;&nbsp;&nbsp;&nbsp;Dolazi na brod! Da jedan brod pristane uz drugi pri nesmanjenoj brzini to nije bilo nemoguće, i Klara je to znala; to se događalo. Ali nijedan pilot sa Zemlje nikada nije imao prilike da to često izvodi.
<BR>&nbsp;&nbsp;&nbsp;&nbsp;&nbsp;"Nemoj da ga pustiš unutra!" kričao je Von. "Beži! Sakrij se! Učini nešto!" Gledao je u Klaru u paničnom strahu, a onda krenuo ka komandnim uređajima.
<BR>&nbsp;&nbsp;&nbsp;&nbsp;&nbsp;"Ne budi lud!" vikala je ona, skočivši da mu prepreči put. Klara je bila snažna žena, ali ovog puta nije mogla da mu se suprotstavi. Ludački strah dao mu je snagu. On je raspalio svom snagom i ona se zateturala, a on se, plačući od straha, bacio za komandne uređaje.
<BR>&nbsp;&nbsp;&nbsp;&nbsp;&nbsp;Uprkos osećanju užasa zbog ovog neočekivanog kontakta, Klara je bila u stanju da oseti još jedan dodatni strah. Na osnovu svega što je naučila o Hiči-brodovima znala je da nikada, nikada ne treba pokušavati promeniti jednom određen kurs leta. Kasnija saznanja omogućila su da se i to čini, znala je ona; ali je takođe znala da to ne treba učiniti olako, već samo posle pažljivog proračunavanja i planiranja, a Von nije bio u stanju da učini ni jedno ni drugo.
<BR>&nbsp;&nbsp;&nbsp;&nbsp;&nbsp;Uprkos promeni kursa - bilo je svejedno. Veliki kosmoplan u obliku ajkule približavao im se.
<BR>&nbsp;&nbsp;&nbsp;&nbsp;&nbsp;Htela-ne htela Klara je sa divljenjem posmatrala kako se pilot onog drugog broda bez teškoća prilagođavao promeni kursa i povećanju ubrzanja. Sa tehničke strane, bio je to fascinirajući postupak. Von se za komandama sav ukočio, posmatrajući ga, otvorenih usta, zabalavivši. A onda, kad se drugi brod toliko približio da je nestao ispod vidokruga skenera, i kad se začulo kako je nešto zaribalo prilikom otvaranja poklopca lendera, on zaurla od straha i stušti se u toalet. Klara je bila sama kad je ugledala kako se poklopac lendera otvara i pada sa strane; i tako je Džil-Klara Mojnlin bila prvo ljudsko biće koje je stajalo pred jednim Hičijem.
<BR>&nbsp;&nbsp;&nbsp;&nbsp;&nbsp;On je izašao kroz otvor, uspravio se i našao pred njom. Bio je manji rastom od nje. Zaudarao je na nešto poput amonijaka. Oči su mu bile okrugle, jer je to najpogodniji oblik za organ koji mora da se okreće u svim pravcima, ali to nisu bile ljudske oči. Nije na njima bilo koncentričnog obojenog prstena oko zenice u sredini. Nije bilo zenice, već samo tamna mrlja u obliku krstića usred jednog ružičastog klikera koji je nepomično u nju gledao. Karlica mu je bila široka. Ispod karlice, između bedara kako bismo mi rekli da su mu noge bile uzglobljene kao kod ljudskih bića, visila je neka futrola od svetlo plavog metala. Najviše od svega Hiči je izgledao kako beba u pelenama nesigurnog hoda, koja je napunila tur.
<BR>&nbsp;&nbsp;&nbsp;&nbsp;&nbsp;Ta pomisao probila se u Klarinoj svesti kroz osećaj užasa i ublažila ga malkice - na kratko - nedovoljno. Kad je stvorenje krenulo ka njoj, ona je odskočila unazad.
<BR>&nbsp;&nbsp;&nbsp;&nbsp;&nbsp;Kako se Klara kretala, tako se takođe kretao i Hiči. On se trgao kad se poklopac otvora ponovo pokrenuo i još jedan od njegovih izišao kroz njega. Po napetosti i neodlučnosti njegovih pokreta Klari se učinilo da je on gotovo isto toliko uplašen kao i ona, i tako je ona izgovorila, ne očekujući da će je on razumeti već prosto što nije mogla a da ništa ne kaže:
<BR>&nbsp;&nbsp;&nbsp;&nbsp;&nbsp;"O, halo."
<BR>&nbsp;&nbsp;&nbsp;&nbsp;&nbsp;Stvorenje je pažljivo promatralo. Račvastim jezikom liznu glatke crne bore na licu. Onda pusti neki čudan zvuk, kao da prede dok je razmišljalo. Zatim, na gotovo prepoznatljivom engleskom jeziku, reče: "Ja Hici. Vi nece naneti slo."
<BR>&nbsp;&nbsp;&nbsp;&nbsp;&nbsp;Zurio je u Klaru kao opčinjen a sa gnušanjem, a onda je žustro procvrčao nešto onom drugome, koji poče da pretražuje brod. Vona su našli bez muke, i bez muke su i Klaru i Vona poveli kroz otvor, pa preko spojenih lendera, u Hiči-brod. Klara je čula kako se poklopac uz škripu zatvorio, a zatim trenutak kasnije osetila i trzaj što je značilo da su otkačili Vonov brod.
<BR>&nbsp;&nbsp;&nbsp;&nbsp;&nbsp;Bila je zarobljenica Hičija, u jednom Hiči-brodu. Nisu je ozledili. Ako nameravaju da to učine, bar im se u tom pogledu ne žuri. Bilo ih je ukupno petoro, i bili su veoma zauzeti.
<BR>&nbsp;&nbsp;&nbsp;&nbsp;&nbsp;Čime su bili zauzeti to Klara nije mogla da pogodi, onaj sa ograničenim engleskim rečnikom bio je očigledno suviše zauzet da bi imao vremena da se muči i da joj objašnjava. Ono što su u tom trenutku tražili od Klare bilo je da im ne smeta. To im nije bilo teško da joj objasne. Bez preterane učtivosti uhvatili su je za ruku, tako da je od žilavog stiska osetila bol, i odgurali je tamo gde su hteli.
<BR>&nbsp;&nbsp;&nbsp;&nbsp;&nbsp;Sa Vonom uopšte nisu imali problema. On je ležao sklupčan u jednom uglu čvrsto žmureći. Kad je otkrio da je Klara u blizini, gvirnuo je u njenom pravcu jednim okom, gurnuo je u kičmu da svrati njenu pažnju, i prošaputao: "Da li je stvarno mislio da neće da nam nanesu zlo, šta misliš?"
<BR>&nbsp;&nbsp;&nbsp;&nbsp;&nbsp;Ona sleže ramenima. On je gotovo nečujno zacvilio, pa se ponovo sklupčao kao da je u majčinoj utrobi. Ona se zgadila kad je videla kako mu pljuvačka curi iz jednog kraja usta. Samo što nije sasvim obamro.
<BR>&nbsp;&nbsp;&nbsp;&nbsp;&nbsp;Ako neko treba da joj pomogne, onda to nije bio Von. Moraće sama da se odupre Hičijima - bez obzira šta nameravaju da urade.
<BR>&nbsp;&nbsp;&nbsp;&nbsp;&nbsp;Međutim, ono što se događalo bilo je opčinjavajuće. Toliko za Klaru novih stvari! Ona je decenije brzog nagomilavanja znanja o Hiči-tehnologiji provela vrteći se skoro brzinom svetlosti oko jezgra crne rupe. Njeno poznavanje letelica Hičija ograničavalo se na starinske modele kojima su ona i drugi svemirski istraživači sa Kapije upravljali.
<BR>&nbsp;&nbsp;&nbsp;&nbsp;&nbsp;Ovo je bilo nešto drugo. Bilo je mnogo veće od "petice". Daleko je prevazilazilo Vonovu privatnu jahtu po svojim uređajima. Nije imalo jednu kontrolnu konzolu; imalo je tri - razume se, Klara nije znala da dve od njih služe drugim namenama a ne za pilotiranje samog broda. One su imale instrumente i vršile očitavanja kakva ona nikada dotle nije videla. Ne samo da je zapremina bila osam do deset puta veća od zapremine "petice" nego je oprema zapremala relativno manje prostora. Po njemu se moglo kretati sasvim slobodno! Neke stvari u njemu bile su standardne - ona zavojita naprava koja je sijala tokom FTL brzine letenja, sedišta u obliku slova V, i tako dalje. Ali bilo je tu takođe kutija svetlucavo plave boje koje su zavijale i signalizirale i na kojima su treperila svetla, kao i jedan drukčiji, zavojitog oblika kristal koji je, kako joj je užasnuti Von rekao, služio za zarivanje u crne rupe.
<BR>
<BR>&nbsp;&nbsp;&nbsp;&nbsp;&nbsp;Decenijama su "molitvene lepeze" Hičija predstavljale misteriju. Mi nismo znali da su one u stvari za njih bile ono što su za nas knjige i banke podataka, zato što najveći umovi toga doba (uključujući i moj) nisu mogli da nađu način da ih pročitaju, čak nisu otkirli ni nagoveštaje da one sadrže nešto za čitanje. Razlog je ležao u tome što se njihova projekcija mogla dosta jednostavno dobiti ali je bila moguća samo u prisustvu mikrotalasne radijacije. Za Hičije to nije predstavljalo nikakav problem, zato što su njihove kupaste vreće stalno proizvodile određenu radijaciju pošto su oni neprekidno bili u nekakvom kontaktu sa lepezama podataka u kojima su se nalazile uskladištene memorije njihovih predaka - a koje su bile u njihovim kupastim vrećama. Ljudskim bićima se moglo oprostiti što se nisu dosetili da Hičiji nose podatke između nogu, zato što ljudska anatomija tako nešto ne omogućuje. (Meni se to ne bi moglo baš tako lako oprostiti.)
<BR>
<BR>&nbsp;&nbsp;&nbsp;&nbsp;&nbsp;A iznad svega bili su tu Hičiji.
<BR>&nbsp;&nbsp;&nbsp;&nbsp;&nbsp;Hičiji! Polumitski, zagonetni, gotovo božanski Hičiji! Nijedno ljudsko biće nije nikad videlo nijednog Hičija, čak ni njegovu fotografiju. A evo ovde Džil-Klare Mojnlin, a oko nje čak petoro Hičija - koji su režali i šištali i ćurlikali, i sasvim neobično mirisali.
<BR>&nbsp;&nbsp;&nbsp;&nbsp;&nbsp;Neobično su i izgledali. Bili su niži rastom od ljudskih bića, a zbog vrlo širokih karlica hod im je bio nalik na hod skeleta. Koža im je bila glatka kao plastika i većinom tamne boje, mada su se tu i tamo videle površine ili zavojite linije svetlozlatne i tamnocrvene boje nalik na ratne boje Indijanaca. Po konstrukciji bili su ne samo mršavi. Već ispijeni. Nije bilo mnogo mesa na ovim hitrim, snažnim udovima i prstima. Mada su im lica bila kao da su isklesana od sjajne plastike ipak su bila dovoljno gipka da omoguće različite izraze... mada Klara nije bila sigurna šta ti izrazi označavaju.
<BR>&nbsp;&nbsp;&nbsp;&nbsp;&nbsp;A između donjih udova svakog od njih, bio muško ili žensko, visio je veliki predmet u obliku kupe.
<BR>&nbsp;&nbsp;&nbsp;&nbsp;&nbsp;Isprva je Klara mislila da im je to deo tela, ali kad je jedan od njih zamakao u, kako je pretpostavljala, nekakav toalet, za tenutak se nešto užurbao i skinuo kupu. Da li je to bilo nešto kao ruksak? Novčanik? Aktn-tašna za hartije, olovke, i kesu sa ručkom? Ma šta da je bilo, moglo se skinuti kad su hteli. A kada je bilo na njima, pružalo je objašnjenje za jednu od velikih zagonetki u vezi sa anatomijom Hičija, naime kako su uspevali da sede na onim neverovatno, do bola neudobnim sedištima u obliku slova V. Te njihove viseće kupe popunjavale su prostor između račvi slova V, dok su sami Hičiji udobno sedeli na tim kupama. Klara zavrte glavom pitajući se (kakve su samo bezvezne šale i nagađanja kružili na tu temu na Kapiji!) zašto niko nikada na to nije pomislio?
<BR>&nbsp;&nbsp;&nbsp;&nbsp;&nbsp;Osetila je Vonov dah na vratu. "Šta to rade?" pitao je on.
<BR>&nbsp;&nbsp;&nbsp;&nbsp;&nbsp;Ona je gotovo bila zaboravila da je on ovde. Gotovo je bila zaboravila da se plaši, toliko je bila opčinjena onim što je videla. Što nije bilo razborito. Ko bi mogao da kaže šta će ova čudovišta učiniti sa svojim ljudskim zarobljenicima?
<BR>&nbsp;&nbsp;&nbsp;&nbsp;&nbsp;Kad smo već kod toga, ko bi mogao da pogodi šta oni sada rade? Svi su nešto užurbano zujali i cvrčali; četvoro većih sjatilo se oko petog manjeg, koji je, ne, definitivno, koja je imala plave i žute šare na nadlaktici. Niko od njih petoro nije u ovom času obraćao pažnju na ljudska bića. Bili su usredsređeni na jedan od monitora na kome se videla jedna zvezdana karta koja se Klari učinila nekako maglovito poznata. Grupa zvezda, a oko njih gomila kvačica - zar nije Von prikazao na svom ekranu takav jedan znak?
<BR>&nbsp;&nbsp;&nbsp;&nbsp;&nbsp;"Ja sam gladan", zareža joj on zlovoljno na uvo.
<BR>&nbsp;&nbsp;&nbsp;&nbsp;&nbsp;"Gladan!" Klara se naglo otrže od njega, koliko od zapanjenosti toliko od gnušanja. Gladan! Ona je gotovo osećala muku u stomaku usled straha i brige - i, shvatila je, usled čudnog zadaha, pola amonijak pola natruli panj, koji je čini se poticao od samih Hičija. Osim toga, morala bi da pođe u kupatilo... a ovo drugo čudovište ne može da misli ni na šta drugo nego na to da je gladan! "Molim te zaveži", rekla mu je preko ramena, i tako raspalila Vonov bes koji mu je uvek bio pri ruci.
<BR>&nbsp;&nbsp;&nbsp;&nbsp;&nbsp;"Šta? Ja da zavežem?" upitao je. "Ne, nego ti zaveži, glupa ženo!" On je gotovo hteo da ustane da bi se nadneo nad nju, ali stigao je tek toliko da čučne a onda je brzo pao ničice na pod, jer je jedan od Hičija podigao pogled i onda mu prišao.
<BR>&nbsp;&nbsp;&nbsp;&nbsp;&nbsp;Stajao je iznad njih za trenutak, mrdajući svojim širokim ustima sa uzanim usnama dok je uvežbavao šta će da im kaže.
<BR>&nbsp;&nbsp;&nbsp;&nbsp;&nbsp;"Budite pristojni", izgovorio je on razgovetno, i mahnuo mršavom rukom u pravcu video-ekrana.
<BR>&nbsp;&nbsp;&nbsp;&nbsp;&nbsp;Klara nervozno uguši smeh koji joj je navirao na usta. Da budemo pristojni! Prema kome? Zašto?
<BR>&nbsp;&nbsp;&nbsp;&nbsp;&nbsp;"Budite pristojni", reče on ponovo, "jer oovo su Mu-cke ubi-ubi-ice."
<BR>&nbsp;&nbsp;&nbsp;&nbsp;&nbsp;I tako tu je bila Klara, moja najveća ljubav što postoji. Za samo nekoliko nedelja preturila je preko glave užase crne rupe, šok zbog gubitka nekoliko decenija svog života u svetu, nevolje sa Vonom, nepodnošljivu traumu kad su je ugrabili Hičiji. A za to vreme...
<BR>&nbsp;&nbsp;&nbsp;&nbsp;&nbsp;A za to vreme, ja sam imao sopstvene probleme. Još nisam bio uvećan i nisam znao gde se ona nalazi; nisam čuo upozorenje da se čuvam Mučkih ubica; tada još nisam znao da Mučke ubice postoje. Nisam mogao da stignem do nje i pružim joj utehu u njenom strahu - ne samo zato što za njega nisam znao, nego zato što sam bio prepun sopstvenih strahova. Najgori od njih nije imao veze s Klarom ili sa Hičijima, čak ni sa mojim devijantnim programom, Albertom Ajnštajnom; već sa mojim sopstvenim trbuhom.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
