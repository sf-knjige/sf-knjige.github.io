<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Jedan komadić organske materije, po imenu Doli, bio je sav utonuo u preživljavanje svih tih osećanja - odnosno svih izuzimajući radost - i još mnogo drugih osećanja kao što su ozlojeđenost i dosada. Naročito osećanje dosade, izuzev u trenucima kad je u njenom malom tužnom srcu preovlađivalo osećanje užasnog straha. Najviše od svega, unutrašnjost Vonovog broda podsećala je na odaju u komplikovanoj, potpuno automatizovanoj fabrici u kojoj je jedan maleni prostor bio ostavljen ljudskim bićima da se u njega uvuku radi obavljanja popravki. Čak je i treperava zlaćana spirala koja je predstavljala deo pogonskog sistema Hičija, bila samo delimično vidljiva; Von je oko nje postavio razne ormančiće u kojima je držao hranu. Doline lične stvari - koje su se uglavnom sastojale od njenih lutaka i šestomesečne zalihe higijenskih tampona - nagurane su u jedan ormančić u malenom toaletu. Sav ostali prostor pripadao je Vonu. Ovde nije moglo bogzna šta da se radi, niti je bilo mesta za to. Čitanje je bilo jedan od načina da vam prođe vreme. Jedine snimljene lepeze koje je Von imao i koje su bile za čitanje, zapravo, sadržavale su uglavnom priče za decu, snimljene, po njegovoj izjavi, kad je on bio sasvim mali. Za Doli su one bila jako dosadne, mada je to bilo nešto manje dosadno nego da ne radi uopšte ništa. Čak i kuvanje i čišćenje nije bilo toliko dosadno kao kad ne radi uopšte ništa, samo za njih nije bilo mnogo prilike. Neki mirisi prilikom kuvanja terali bi Vona da potraži pribežište u lenderu - ili, što je bio češći slučaj, da lupa nogama i besni na nju. Pranje je bilo lako i sastojalo se samo u tome da se odeća stavi u nekakvu vrstu Papinovog lonca u kome bi kroz njega prošla vrela para; međutim prilikom sušenja odeća je povećavala vlažnost okolnog vazduha a to bi, takođe, prouzrokovalo lupanje nogama i bešnjenje. On je zapravo nikada nije udarao - ovaj, ne računajući ono što je on verovatno držao za ljubavne izjave - ali joj je uterivao veliki strah.
<BR>&nbsp;&nbsp;&nbsp;&nbsp;&nbsp;On joj nije uterivao toliki strah kao one crne rupe koje su posećivali, jednu za drugom. One su i Vonu uterivale strah, takođe. Ali strah ga nije sprečavao da u tome istraje; samo je zbog toga život sa njim bivao još nemogućniji.
<BR>&nbsp;&nbsp;&nbsp;&nbsp;&nbsp;Kada je Doli shvatila da je čitava ova ludačka ekspedicija predstavljala samo beznadežnu potragu za Vonovim davno izgubljenim, i sigurno davno umrlim ocem, osetila je prema njemu istinsku nežnost. Želela je da je pusti da to osećanje i izrazi. Bilo je trenutaka, naročito posle ljubavne igre, naročito u onim retkim prilikama kad on ne bi odmah zaspao ili je oterao od sebe uz neku zajedljivu i neoprostivo sitničarsku opasku intimne prirode - onih trenutaka kada bi, bar nekoliko minuta, ostali ćuteći u zagrljaju. Tada bi ona osetila veliku žudnju da sa njim ostvari onaj ljudski kontakt. Bilo je trenutaka kada je poželela da mu se priljubi uz uvo i prošapuće: "Vone? Znam kako se osećaš zbog svog oca. Volela bih da mogu da ti pomognem."
<BR>&nbsp;&nbsp;&nbsp;&nbsp;&nbsp;Ali, naravno, nikada se nije usudila da to učini.
<BR>&nbsp;&nbsp;&nbsp;&nbsp;&nbsp;Druga stvar koju se nikada nije usudila da učini bila je da mu kaže da će ih po njenom mišljenju, on oboje usmrtiti - sve dok nisu stigli do osme rupe i ona više nije imala izbora. Bili su od nje udaljeni još dva dana leta - dva dana pri brzini većoj od brzine svetlosti, što je gotovo udaljenost od jedne svetlosne godine. "Zašto tako čudno izgleda?" upitala ga je ona, na šta je Von, čak i ne okrećući se da je pogleda, sedeći onako zguren ispred ekrana, samo uzvratio ono što je i očekivala:
<BR>&nbsp;&nbsp;&nbsp;&nbsp;&nbsp;"Zaveži." A onda je nastavio da trtlja sa svojim mrtvacima. Kad je otkrio da ona ne govori ni španski ni kineski, on je pred njom otvoreno sa njima razgovarao, ali ne na jeziku koji je njoj bio razumljiv.
<BR>&nbsp;&nbsp;&nbsp;&nbsp;&nbsp;"Ne, molim te, dušo", kazala je ona, osećajući neku mučninu u stomaku. "To je potpuno pogrešno!" Zašto je pogrešno to ona nije umela da kaže. Objekat koji se video na ekranu bio je sićušan. Nije se video sasvim jasno, i jako se drmao. Ali nije bilo znakova onog brzog sevanja energije kad se zalutale čestice materije raspadaju prilikom upada. Međutim, videlo se nešto drugo, nekakav razliven plavičasti sjaj koji izvesno nije bio crne boje.
<BR>&nbsp;&nbsp;&nbsp;&nbsp;&nbsp;"Pih", reče on, sav oznojen, a zatim, zato što je i sam bio prestravljen, naredi: "Reci ovoj kuji to što hoće da zna. Na engleskom."
<BR>&nbsp;&nbsp;&nbsp;&nbsp;&nbsp;"Gospođo Volters?" Glas je bio slab i nesiguran; glas mrtve osobe, dakako, ukoliko je uopšte bila osoba. "Upravo sam objasnio Vonu da je ovo ono što se naziva pravi singularitet. To znači da ne rotira, i stoga nije zapravo crn. Vone? Jeste li ga sravnili sa Hiči-mapama?"
<BR>&nbsp;&nbsp;&nbsp;&nbsp;&nbsp;On progunđa: "Naravno, budalo, da sam baš krenuo to da uradim!" ali mu je glas drhtao dok je pritiskivao kontrolnu dugmad. Pored one slike pojavila se druga slika. Na njoj se video plavkasti, zamagljeni objekat od koga su bolele oči. A tamo, na drugoj polovini ekrana, isti taj objekat i oko njega mnoštvo sjajnih, kratkih crvenih linija i treperavih zelenih krugova.
<BR>&nbsp;&nbsp;&nbsp;&nbsp;&nbsp;Snuždeno se izvinjavajući, mrtvac reče: "Ovo je opasan objekat, Vone. Hičiji su ga tako obeležili."
<BR>&nbsp;&nbsp;&nbsp;&nbsp;&nbsp;"Glupi idiote! Sve crne rupe su opasne!" On isključi sagovornika i okrete se ka Doli, pun ljutine i prezira. "I ti si se uplašila, isto tako!" optužio ju je, a onda se teškim korakom uputio ka pokradenim, jezovitim spravama u lenderu.
<BR>&nbsp;&nbsp;&nbsp;&nbsp;&nbsp;Za Doli nije bila uteha to što je videla da se i Von trese od straha. Iščekivala je, beznadno buljeći u ekran, ubod u mozak što će biti znak da Von pokušava da prodre unutra uz pomoć TPP-a. Čekanje se odužilo zato što TPP nije funkcionisao na interstelarnim razdaljinama, pa je ona zapadala u isprekidan san i budila se. Zureći kroz poklopac lendera ugledala bi Vona nepokretnog, zgurenog pored blistave mreže i spirale blještave kao brilijant, pa bi ponovo zaspala.
<BR>&nbsp;&nbsp;&nbsp;&nbsp;&nbsp;Spavala je kad su joj snovi bili prekinuti ubodom Vonove uznemirene duše preko TPP-a, pune mržnje, straha i opsednutosti, a tek se napola razbudila kad je on upao natrag u kabinu glavnog broda i stao iznad nje. "Neko lice!" buncao je on, dok je pomamno treptao usled znoja koji mu se sa čela slivao u oči. "Sad moram da prodrem unutra!"
<BR>&nbsp;&nbsp;&nbsp;&nbsp;&nbsp;A za to vreme, ja sam u snu video jednu duboku, strmu gravitacionu jamu i neko blago sakriveno u njoj. Dok je Von stavljao u pogon svoje pokradene sprave, znojeći se od straha, ja sam se znojio od bolova. Dok je Doli začuđeno buljila u veliki avetinjski plavičasti objekat na ekranu, i ja sam buljio u taj isti objekat. Ona ga pre toga nikada nije videla. Ja jesam. Ja sam imao njegovu sliku iznad kreveta, a tu sliku načinio sam u jednom trenutku kad sam osećao još jače bolove i kad sam bio još više pometen. Pokušah da se uspravim u krevetu, a Esina snažna ruka blago me gurnu natrag. "Još si privezan za aparate za održavanje života, Robine", prekorela me je. "Ne smeš mnogo da se pomeraš!"
<BR>&nbsp;&nbsp;&nbsp;&nbsp;&nbsp;Nalazio sam se u maloj posebno opremljenoj odaji, sagrađenoj uz vilu na Tapanskom moru kada nam se učinilo da je suviše zametno da odlazimo na neku kliniku svaki put kad nekome od nas dvoje zatreba koja opravka. "Kako sam dospeo ovamo?" prozborih ja.
<BR>&nbsp;&nbsp;&nbsp;&nbsp;&nbsp;"Avionom, kako bi drukčije?" Ona se nagnu da bi pažljivije osmotrila nešto na ekranu iznad moje glave i zaklima glavom.
<BR>&nbsp;&nbsp;&nbsp;&nbsp;&nbsp;"Ja sam operisan", zaključih ja. "Onaj kučkin sin, Albert, me je opio. Ti si me prebacila kući dok sam još bio uspavan."
<BR>&nbsp;&nbsp;&nbsp;&nbsp;&nbsp;"Kako si bistar! Tako je. Sad je sve gotovo. Doktor kaže da imaš zdravu seljačku krv i da ćeš se ubrzo oporaviti", nastavi ona, "samo će stomak još izvesno vreme da te boli zbog dva zarez tri metra ubačenih novih creva. Jedi sad, a posle odspavaj još malo."
<BR>&nbsp;&nbsp;&nbsp;&nbsp;&nbsp;Navalio sam se nazad na jastuk dok je Esi nešto baratala oko kuvarskog programa i zagledao se u hologram. On je tamo postavljen da me opominje da je, uprkos ovom neprijatnom šeprtljanju da me održe u životu, bilo još daleko neprijatnijih trenutaka koje sam prebrodio, ali on me nije na to podsećao. Podsetio me je umesto toga na ženu koju sam izgubio. Neću da kažem da na nju nisam već godinama pomislio, jer to ne bi bilo istina. Često sam mislio na nju - ali kao na daleku uspomenu, dok sam sada mislio na nju kao na živo biće. "Sad je vreme", veselo je saopštila Esi, "da pojedeš prvu supicu!" Za ime božje, ona se nije šalila; to je stvarno bila supa, odvratno je mirisala ali, kazala je ona, u njoj se nalaze svi sastojci koji su mi potrebni i koje mogu da podnesem u sadašnjem stanju. A za to vreme, Von je nešto lovio u crnoj rupi uz pomoć pametne, složene Hiči-mašinerije; a za to vreme, meni je postalo jasno da se u ovom odvratnom jelu koje sam jeo nalazi još nešto osim lekovitih sastojaka; a za to vreme, pametna mašinerija obavljala je jedan određeni posao o kome Von ništa nije znao; a za to vreme, ja sam se napregnuo da se dovoljno razbudim da bih zapitao Esi koliko sam dugo spavao, i koliko ću dugo još spavati, a ona je kazala: "Dosta dugo, i jedno i drugo, mili Robine", i onda sam ja opet zaspao.
<BR>&nbsp;&nbsp;&nbsp;&nbsp;&nbsp;Onaj određeni posao bio je slanje obaveštenja, jer su se Hičiji, od svih svojih artefakata, najviše brinuli zbog narušivača poretka u uređenim sistemima. Nepropisno upotrebljen, plašili su se oni, on bi mogao da naruši njihov sopstveni poredak opasno i nepovratno, pa je stoga u svaki od njih bio ugrađen alarmni sistem.
<BR>&nbsp;&nbsp;&nbsp;&nbsp;&nbsp;Kad se plašite da bi neko mogao da vam se prikrade u mraku, vi postavite zamke - uže sa limenim posudma koje ga saplete kad se povuče, ili skrivenu stupicu koja se uljezu sruši na glavu, ili već tako nešto. A većeg mraka od mraka u prostoru između zvezda nema, pa su zato Hičiji bili postavili stražare da signaliziraju rano upozorenje. Zamke koje su Hičiji postavili bile su mnogobrojne, osetljive, i vrlo, vrlo glasne. Kad je Von pokrenuo svoju spiralu to je smesta signalizirano, a to smesta bilo je u trenutku kad je Zapovednikov vezista o tome izvestio svoga Zapovednika. "To je učinio tuđinac", reče on, dok su mu se mišići grčili, a Zapovednik izbaci jednu grubu psovku. U prevodu ne bi ne-znam-kako grubo zvučala nekom ljudskom biću jer se odnosila na parenje u trenutku kad ženka nije zaljubljena. Zapovednik je nije izrekao zbog njenog značenja u tehničkom smislu. Izrekao ju je zato što je bila krajnje skaredna, a nešto manje žestoko ne bi moglo da d oduške njegovim osećanjima. Kad je video da se Duplo nervozno trgla onako nagnuta nad tablom sa daljinskim kontrolnim uređajima, on je smesta poprimio skrušen izraz.
<BR>&nbsp;&nbsp;&nbsp;&nbsp;&nbsp;Zapovednik je imao najviše briga zato što je bio Zapovednik ali je zato Duplo imala najviše posla. Kontrolisala je tri daljinska uređaja istovremeno: bojni brod u koji treba da se premeste, tegljač pomoću koga treba da sakriju kosmički jedrenjak, i jednu posebnu automatsku letelicu u Zemljinom planetarnom sistemu čiji zadatak je bio da nadzire sve što se emituje i da locira svaku letelicu u svemirskom prostranstvu. Njeno stanje joj je sve to onemogućavalo. Za nju je bilo nastupilo vreme za ljubav, steroidi su živahno strujali kroz njene žilave vene, odvijao se biološki program, i njeno telo sazrelo je da obavi svoju funkciju. Ne samo njeno telo. I ličnost Duplo je takođe sazrela, i raznežila se. Napor koji je ulagala da bi održala kontrolu nad uređajima, sa onim telom i nervnim sistemom koji je bio podešen za sezonsko ostvarenje sparivanja bio je pravo mučenje. Zapovednik se nadvi nad njom. "Jesi li dobro?" upitao je. Nije ništa kazala. To je bio dovoljan odgovor.
<BR>&nbsp;&nbsp;&nbsp;&nbsp;&nbsp;On uzdahnu i pređe na rešavanje sledećeg problema. "Pa, Potkovice?"
<BR>&nbsp;&nbsp;&nbsp;&nbsp;&nbsp;Vezista je izgledao gotovo isto toliko rastrojen kao i Duplo. "Nekoliko pojmovnih korespondanci je utvrđeno, Zapovedniče", raportirao je on. "Ali prevod nije ni izbliza gotov."
<BR>&nbsp;&nbsp;&nbsp;&nbsp;&nbsp;Zapovedniku zadrhtaše mišići na obrazu. Postoji li nešto neočekivano, što je još moglo da zakaže a što već nije zakazalo? To komuniciranje - ne samo da je opasno što se uopšte obavlja, nego se još obavlja na nekoliko jezika! Nekoliko! Ne samo na dva, kako bi bilo pravo i ispravno po nahođenju Hičija. Ne samo na Jeziku Rada i Jeziku Osećanja, kako su to sami Hičiji činili, već bukvalno na više desetina uzajamno nerazumljivih jezika. Možda bi mu bilo lakše da sluša ovo baskonačno bezvezno blebetanje kad bi, barem, mogao da razazna o čemu razgovaraju.
<BR>&nbsp;&nbsp;&nbsp;&nbsp;&nbsp;Toliko briga i problema! Nije u pitanju samo spoljni izgled Duplo koja je iz sata u sat bivala sve slabija i pravila sve više grešaka, niti samo užasan šok usled saznanja da neko ne-Hiči stvorenje stavlja u pogon mehanizme koji bi mogli da prodru u crnu rupu; najveća Zapovednikova briga bila je da li će biti u stanju ili neće da se ponese sa svim ovim značajnim izazovima. Za to vreme, trebalo je obaviti jedan posao. Locirali su jedrenjak i krenuli u njegovom pravcu, bez problema. Poslali su poruku njegovoj posadi ali, što je bilo mudro, nisu sačekali da stigne odgovor. Bojni brod, probuđen iz svog milenijumima dugog sna, pojavio se u određeno vreme. Oni su se prebacili preko hermetizovanih komora, u veći, snažniji kosmički brod. Ni tu, takođe, gotovo nije bilo problema, mada je Duplo, dahćući i cvileći dok je trkom prelazila od jednog ka drugom pultu, nešto zadocnila preuzimajući svoje poslove za daljinskim komandama u novoj letelici. Bez loših posledica, doduše. I spora kugla za prevoz tereta pojavila se na mestu gde je trebalo da se pojavi, čak i u određeno vreme.
<BR>&nbsp;&nbsp;&nbsp;&nbsp;&nbsp;Da se sve ovo obavi bilo je potrebno skoro dvanaest časova. Za Duplo, to su bili sati neprekidnog naprezanja. Zapovednik je imao manje posla pa je tako imao vremena na pretek da je drži na oku. Posmatrao je kako joj koža boje bronze prelazi u tamno crvenu boju zbog nezadovoljene ljubavne žudnje a delimično i zbog premora. To ga je zabrinjavalo. Bili su toliko nespremni da prihvate sve ove izazove! Da su znali da će iskrsnuti nešto nepredviđeno, mogao je lako da dozove još jednog rukovaoca daljinskim uređajima da podeli teret sa Duplo. Da su sanjali da će to biti potrebno, mogli su u prvom redu povesti sa sobom jedan bolji brod i tako uštedeti napore oko premeštanja u drugi brod. Da su mislili - da su podozrevali - da su uopšte imali bilo kakav nagoveštaj...
<BR>&nbsp;&nbsp;&nbsp;&nbsp;&nbsp;Ali nisu. U stvari, kako su i mogli? Čak i po galaktičkom vremenu prošlo je bilo tek nekoliko decenija od njihovog poslednjeg izvirivanja iz skrovišta u središtu - što je bio samo tren po astronomskom vremenu - i kako je iko mogao da poveruje da bi se toliko toga za to vreme moglo dogoditi?
<BR>
<BR>&nbsp;&nbsp;&nbsp;&nbsp;&nbsp;Hičiji su ostavili samo male izviđačke brodove tamo gde su ljudska bića mogla da ih otkriju; postarali su se da ne ostave svoje kosmičke letelice namenjene specijalnim ciljevima tamo gde bi mogle lako biti locirane. Na primer, loptasti transporter. To nije bilo ništa drugo do šuplja metalna lopta sa FTL pogonskim i navigacionim uređajima. Hičiji su je očigledno koristili za prenošenje glomaznog tereta; ljudskoj rasi bi on vrlo dobro došao. U svaki loptasti transporter moglo bi da stane hiljadu transportera klase S. Ja. Deset takvih letelica moglo bi za ciglo jednu deceniju da reši problem stanovništva na Zemlji.
<BR>
<BR>&nbsp;&nbsp;&nbsp;&nbsp;&nbsp;Zapovednik je preturao po paketima s hranom dok nije našao najukusniju i najlakše svarljivu hranu kojom je onda, s ljubavlju, nahranio Duplo za njenim komandnim pultom. Ona je imala slab apetit. Pokreti su joj bili sporiji, manje sigurni, svakog sata kretala se sve teže. Ali je obavljala svoj posao. Kad su napokon jedra broda na fotonski pogon bila privezana, velika čeljust loptaste letelice se otvorila, i kapsula poput noćnog leptira sa putnicima iz jedrenjaka lagano skliznula u unutrašnjost lopte, Zapovednik poče ponovo slobodno da diše. Bar što se tiče Duplo, to je bio najteži deo posla koji su imali da obave. Sada će imati mogućnosti da se odmori - možda čak i mogućnosti da, sa njim, radi ono za šta su joj telo i duša već uveliko bili spremni.
<BR>&nbsp;&nbsp;&nbsp;&nbsp;&nbsp;Pošto se narod iz jedrenjaka odazvao na njegovu poruku trenutno - za njih je to bilo trenutno - njihov odgovor je stigao pre nego što se velika svetlucava kugla oko njih sklopila. Vezista, Potkovica, uključio je ekran na kome se pojavila sledeća poruka:
<BR>&nbsp;&nbsp;&nbsp;&nbsp;&nbsp;Primili smo k znanju da ne smemo da dovršimo naše putovanje.
<BR>&nbsp;&nbsp;&nbsp;&nbsp;&nbsp;Molimo da nas prebacite na neko mesto gde ćemo biti bezbedni.
<BR>&nbsp;&nbsp;&nbsp;&nbsp;&nbsp;Pitamo: Da li se vraćaju Mučke ubice?
<BR>&nbsp;&nbsp;&nbsp;&nbsp;&nbsp;Zapovednik se stresao, sapatnički. Obratio se Potkovici: "Prenesi im ovu poruku: 'Vraćamo vas zasada vašoj kući. Ako bude mogućno, vratićemo vas ovamo kasnije'".
<BR>&nbsp;&nbsp;&nbsp;&nbsp;&nbsp;Potkovičin izraz lica bio je napregnut, odajući mešavinu raznih osećanja. "A šta ćemo sa pitanjem u vezi sa Mučkim ubicama?"
<BR>&nbsp;&nbsp;&nbsp;&nbsp;&nbsp;Zapovednik oseti kako mu je stomak naglo zadrhtao. "Reci im još ne", kazao je.
<BR>&nbsp;&nbsp;&nbsp;&nbsp;&nbsp;Ali nije strah od tih drugih prvenstveno bio Zapovedniku na pameti, čak ne ni zabrinutost zbog Duplo. Hičiji su delili zapanjujuće veliki broj zajedničkih odlika sa ljudskom vrstom: radoznalost, ljubav između muških i ženskih, porodičnu solidarnost, odanost prema deci, uživanje u manipulisanju simbolima. Međutim, izraženost zajedničkih odlika nije se uvek poklapala. Postojala je jedna psihološka karakteristika koja je kod Hičija bila daleko izraženija nego kod većine ljudskih bića.
<BR>&nbsp;&nbsp;&nbsp;&nbsp;&nbsp;Savest.
<BR>&nbsp;&nbsp;&nbsp;&nbsp;&nbsp;Hičiji su gotovo fizički bili nesposobni da odbiju izvršenje neke preuzete obaveze ili da neku nepravdu ostave neispravljenu. Za Hičije, narod iz jedrenjaka predstavljao je poseban slučaj. Hičiji su bili njihovi dužnici. Preko njih si doznali za najjeziviju činjenicu sa kojom su ikada morali da se suoče.
<BR>&nbsp;&nbsp;&nbsp;&nbsp;&nbsp;Hičiji i narod sa jedrenjaka su se dobro znali, i to ne odskora, i ne zadugo. Početak njihovih odnosa bio je loš za narod sa jedrenjaka. Za Hičije, njegov kraj bio je još gori. Bilo je nemoguće da se ikada međusobno zaborave.
<BR>&nbsp;&nbsp;&nbsp;&nbsp;&nbsp;U prastarim, grlenim mitološkim napevima naroda sa jedrenjaka pričalo se kako su se Hičiji iznenada spustili u svojim letelicama kupastog oblika, užasno silovito i užasno brzo, na slatko, muljevito tle njihove postojbine. Hiči-brodovi su se sjurili u plamenu na neutvrđena staništa naroda, načinivši brojne kavitacije i izazvavši znatan porast okolne temperature. Mnogi su nastradali. Mnogo štete je pričinjeno pre nego što su Hičiji shvatili da su to bića koja osećaju, koja su čak i civilizovana, mada spora.
<BR>&nbsp;&nbsp;&nbsp;&nbsp;&nbsp;Hičiji su se užasno potresli zbog onoga što su učinili. Pokušali su da to isprave. Prvi korak bio je da uspostave sa njima komunikaciju, što je bilo teško. Ovaj posao je trajao vrlo dugo - dugo, barem, za Hičije, mada je za žitelje mulja prošlo zapanjujuće malo vremena pre nego što se jedna čvrsta, usijana oktaedarska prizma obazrivo smestila usred jednog od njihovih staništa. Gotovo istog časa ona im se obratila na prepoznatljivom, mada smešno gramatički nepravilnom obliku njihovog sopstvenog jezika.
<BR>&nbsp;&nbsp;&nbsp;&nbsp;&nbsp;Posle toga, događaji su se ređali munjevitom brzinom - za stanovnike mulja. Za Hičije, koji su osmatrali njihov svakodnevni život, to je veoma mnogo bilo nalik na posmatranje lišaja kako raste. Lično Zapovednik posetio je njihovu džinovsku gasnu planetu - tada nije bio zapovednik broda, već kako bi se reklo, brodski mali; mlad; uzavreo; pustolovan, pun velikog, mada obazrivog, optimizma karakterističnog za Hičije i vere u neograničenu budućnost koja je prekinuta na tako užasan način. Gasni džin nije bio jedino čudesno uzbudljivo mesto koje je taj mladi Hiči posetio. On je posetio i Zemlju na kojoj je naišao na australopitekuse, on je pomogao da se u karte unesu oblaci gasa i kvazari, on je prevozio posade do orbitalnih stanica gde su izvođeni građevinski projekti. Godine su prolazile. Decenije su prolazile. Spori radovi na prevođenju saopštenja žitelja mulja napredovali su puževim korakom. Moglo je to da ide i malo brže da su Hičiji smatrali da je naročito važno; ali nisu. U svakom slučaju nije moglo da ide mnogo brže jer brže nisu mogli žitelji mulja.
<BR>&nbsp;&nbsp;&nbsp;&nbsp;&nbsp;Ali bio je to zanimljiv posao kao kad turisti razgledaju neke starine zato što su žitelji mulja bili tu još od davnih, pradavnih vremena. Njihova rashlađena biohemija bila je otprilike tri stotine puta sporija od Hičijeve ili od ljudske. Pisana istorija Hičija sezala je pet do šest milenijuma unazad, manje-više isto koliko i istorija čovečanstva, i bila na istom stupnju tehnološke evolucije. Pisana istorija žitelja mulja sezala je tri stotine puta dalje u prošlost. Gotovo dva miliona godina neprekinutih, datiranih istorijskih podataka. Najranije narodne priče i legende i ede-pesme sa mitološkim sadržajem bile su još deset puta starije. Njih nije bilo teže prevoditi od onih iz potonjih vremena zato što kod žitelja mulja čak ni evolucija njihovog jezika nije tekla vrlo brzo, ali po mišljenju montiranih umova koji su ih prevodili nisu bili vrlo zanimljivi. Spremali su se da odlože radove na njihovom prevođenju... a onda su otkrili da se na dva mesta u njima govori o posetiocima iz svemira.
<BR>&nbsp;&nbsp;&nbsp;&nbsp;&nbsp;Kad pomislim na sve one godine koje je ljudska vrsta prepatila zbog ponižavajućeg saznanja da je inferiorna - zato što su Hičiji postigli tako mnogo više od nas, i to toliko pre nas - vrlo mi je krivo. Čini mi se da mi je najviše krivo što nismo znali za Dve Ede. Ne mislim što nismo znali baš te dve mitološke pesme, jer bi nam one zadale samo još jednu brigu više, bez obzira što smo bili na bezbednoj udaljenosti. Mislim uglavnom na to kako su one uticale na moral Hičija.
<BR>
<BR>&nbsp;&nbsp;&nbsp;&nbsp;&nbsp;Robin ne priča mnogo o narodu iz jedrenjaka uglavnom zato što u to vreme nije mnogo ni znao. Što je šteta. Oni su zanimljivi. Jezik im se sastojao od jednosložnih reči - jedan suglasnik, jedan samoglasnik. Imali su nekih pedeset međusobno različitih suglasnika, i četrnaest samoglasnika i dvoglasa koje su mogli da kombinuju - i stoga su za trosložne reči, kao što su bila imena, imali 3,43x108 kombinacija. Što je bilo isuviše, pogotovu za imena, jer je to bilo beskonačno mnogo više imena nego muškaraca kojima bi se ona mogla nadenuti. Ženama nisu nadevali imena.
<BR>
<BR>&nbsp;&nbsp;&nbsp;&nbsp;&nbsp;Kad bi mužjak oplodio ženku, on je rađao muškog potomka. On je to činio sasvim retko, jer ga je to stajalo velikog utroška energije. Neoplođene ženke rađale su ženke, manje-više rutinski. Međutim, donošenje na svet muškog potomstva koštalo ih je života. Oni to nisu znali - kao ni bilo šta drugo, zapravo. U mitološkim pesmama naroda sa jedrenjaka nema ljubavnih povesti.
<BR>
<BR>&nbsp;&nbsp;&nbsp;&nbsp;&nbsp;Prva pesma poticala je iz samih prapočetaka civilizacije žitelja mulja i bila je vrlo dvosmislena. Govorila je o poseti bogova. Oni su došli blistajući tako sjajno da su ih mogli opaziti čak i rudimentarni optički organi muljavaca - blistajući takvom neobuzdanom snagom od koje su se tečni gasovi uskomešali i uzavreli, pa su mnogi nastradali. Ništa drugo nisu uradili, i kada su otišli nisu se više vratili. Sama pesma nije mnogo kazivala. U njoj nije bilo detalja koje su Hičiji smatrali verovatnim, i gotovo cela se odnosila na izvesnog pramuljavca-heroja koji se drznuo da se suprotstavi posetiocima i tako zavladao čitavim jednim močvarnim delom njihove planete kojim je bio nagrađen.
<BR>&nbsp;&nbsp;&nbsp;&nbsp;&nbsp;Druga pesma, međutim, bila je određenija. Nastala je nekoliko miliona godina kasnije - gotovo pred sam početak istorijskog perioda. I ona je opevala posetioce koji su odnekuda stigli u njihovu tamnu postojbinu, ali ovoga puta to nisu bili prosto turisti. Nisu bili ni osvajači. Bili su izbeglice. Zagnjurili su se u močvarno tle onoliko koliko ih je bilo u jednom brodu, reklo bi se, loše opremljeni da prežive u sredini koja je za njih bila prava hladna, mračna tamnica.
<BR>&nbsp;&nbsp;&nbsp;&nbsp;&nbsp;Tu su se sakrili. I ostali vrlo dugo, po njihovim merilima - više od stotinu godina. Dovoljno dugo da su stanovnici mulja mogli da ih otkriju i čak sa njima uspostve neku vrstu komunikacije. Bili su napadnuti od strane tuđina, Mučkih ubica koji kao da su bili obavijeni plamenom, i koji su mahali oružjem koje je pretvaralo sve u prah i pepeo. Planeta na kojoj su obitavali bila je sažežena. Sve njihove letelice u svemiru bile su progonjene i uništene.
<BR>&nbsp;&nbsp;&nbsp;&nbsp;&nbsp;A zatim, kada su generacije izbeglica nekako uspele da prežive i čak se namnože, svemu je došao kraj. Mučke ubice obavijene plamenom su ih pronašle i vatrom isušile čitavo ogromno plitko muljavo more metana da bi ih uništile.
<BR>&nbsp;&nbsp;&nbsp;&nbsp;&nbsp;Čuvši ovu pesmu Hičiji bi je možda smatrali mitološkom da nije bilo jednog izraza. Taj izraz nije lako prevesti imajući na umu kako nepotpuno sporazumevanje sa izbeglicama tako i činjenicu da je otada prošlo dva miliona godina. Međutim on se sačuvao.
<BR>&nbsp;&nbsp;&nbsp;&nbsp;&nbsp;Zbog njega su Hičiji ostavili sve druge poslove kako bi mogli da se usredsrede na jedan jedini zadatak: na proveru sadržine stare pesme. Potražili su postojbinu begunaca i pronašli je - bila je to planeta koju je spržilo jedno sunce koje se rasprsnulo. Potražili su, i pronašli artefakte pređašnjih civilizacija posetilaca svemira. Nije ih bilo mnogo. Nijedan nije bio u ispravnom stanju. Ali je bilo gotovo četrdeset raznih komadića napola istopljenih mašina i kad su ih datirali uz pomoć izotopa utvrdili su da pripadaju dvema različitim epohama. Jedna se podudarala sa vremenom kada su begunci pobegli na muljevitu planetu. Druga je bila mnogo miliona godina starija.
<BR>&nbsp;&nbsp;&nbsp;&nbsp;&nbsp;Zaključili su da su te priče istinite: postojala je takva rasa Mučkih ubica; oni su uništavali svaku civilizaciju posetilaca svemira koju bi otkrili, već više od dvadeset miliona godina.
<BR>&nbsp;&nbsp;&nbsp;&nbsp;&nbsp;I Hičiji su tako poverovali da su oni još negde u blizini. Zato što je reč koju je bilo tako teško prevesti označavala širenje nebesa i njihovo skupljanje od strane plamenih napadača što će dovesti dotle da se sve zvezde i galaksije ponovo sabiju u jedno. Sa određenim ciljem. Bilo je nemoguće poverovati da ovi titani, ma ko oni bili, neće ostati negde u blizini kako bi videli rezultate onog procesa koji su započeli.
<BR>&nbsp;&nbsp;&nbsp;&nbsp;&nbsp;Veseli san Hičija se raspao, a žitelji mulja ispevali su novu edu: pesmu o Hičijima koji su došli kao posetioci pa se uplašili, i pobegli.
<BR>&nbsp;&nbsp;&nbsp;&nbsp;&nbsp;I tako su Hičiji postavili svoje stupice, sakrili većinu ostalih dokaza o svom postojanju, i povukli se u svoju skrovitu rupu u središtu Galaksije.
<BR>&nbsp;&nbsp;&nbsp;&nbsp;&nbsp;Na izvestan način, žitelji mulja predstavljali su samo jednu od tih zamki. LaDzaRi je to znao; svi su oni to znali; zato je on, sledeći zapovesti svojih predaka, poslao izveštaj o onom prvom dodiru nekog drugog uma koji je njegov um osetio. Očekivao je da dobije odgovor, mada su bile prošle godine, čak i po LaDzaRijevom merenju vremena, otkako su Hičiji davali od sebe bilo kakve znake, a i tada to bi bio samo kratak dodir rutinske provere pomoću TPP-a. On je takođe očekivao da mu se neće svideti odgovor kada bude stigao. Cela ona epska borba oko izgradnje i lansiranja međuzvezdanog broda, stoleća koja su već bila uložena u njihovo putovanje dugo više milenijuma - sve uzalud! Tačno je da let dug hiljadu godina za LaDzaRija nije bio duži od običnog pohoda na kitove za kapetana iz Nentakita; međutim, ni kitolovcu se ne bi svidelo da ga pokupe usred Pacifičkog okeana i praznog odnesu kući. Čitava posada bila je uznemirena. Uzbuđenje na jedrenjaku bilo je tako veliko da su neki članovi posade bez svoje volje prešli u brzi tip oscilacije; muljava tečnost se toliko uzburkala da su se obrazovali kavitacioni mehuri. Jedna ženka je nastradala. Jedan mužjak, CuCuNga, bio je toliko preplašen da je šapom pritiskao ostale preživele ženke i to ne zato da bi ih pojeo. "Molim te ne ludiraj se", preklinjao ga je LaDzaRi. Jer, da bi mužjak oplemenio ženku, za šta se CuCuNga izgleda spremao, bio je potreban tako veliki utrošak energije da mu je zbog toga ponekad život bio u opasnosti. Za ženke ta opasnost nije postojala - one su jednostavno gubile pravo na život da bi donele na svet jedno oplođeno dete - ali one to nisu znale, naravno, kao ni bilo šta drugo, uostalom. Međutim, CuCuNga odlučno reče:
<BR>&nbsp;&nbsp;&nbsp;&nbsp;&nbsp;"Ako ne mogu da postanem besmrtan pomoću putovanja do neke druge zvezde, onda ću bar postati otac jednog sina."
<BR>&nbsp;&nbsp;&nbsp;&nbsp;&nbsp;"Ne! Molim te! Razmisli, prijatelju moj", molio ga je LaDzaRi, "mi možemo da stignemo kući ako želimo. Možemo da se vratimo kao heroji u naša prebivališta, možemo da pevamo naše ede tako da nas ceo svet čuje..." Jer, mulj njihove postojbine prenosio je zvuke isto tako dobro kao okeani a njihova pesma dopirala je isto toliko daleko kao pesma velikog kita.
<BR>&nbsp;&nbsp;&nbsp;&nbsp;&nbsp;CuCuNga dotače LaDzaRija kratko, gotovo s prezirom, u najmanju ruku sa omalovažavanjem. "Mi nismo heroji!" rekao je. "Odlazi i ostavi me sa ovom ženkom."
<BR>&nbsp;&nbsp;&nbsp;&nbsp;&nbsp;LaDzaRi ga nerado ostavi i udalji se čuvši kako zvuci postaju sve tiši. Istina je. Oni su u najboljem slučaju bili propali heroji.
<BR>
<BR>&nbsp;&nbsp;&nbsp;&nbsp;&nbsp;Robin ne objašnjava vrlo dobro čega su se Hičiji plašili. Oni su izveli zaključak da ponovno skupljanje vaseljene ima za cilj da je vrati na nivo praiskonskog atoma - posle čega će se on rasprsnuti prilikom drugog velikog praska i tako će započeti jedna nova vaseljena. Oni su dalje izveli zaključak da bi se u tom slučaju fizički zakoni koji vladaju u vaseljeni mogli oblikovati na drugi način.
<BR>&nbsp;&nbsp;&nbsp;&nbsp;&nbsp;Ono čega su se najviše plašili bila je pomisao na bića koja su smatrala da će biti srećnija u vaseljeni u kojoj će vladati drukčiji fizički zakoni.
<BR>
<BR>&nbsp;&nbsp;&nbsp;&nbsp;&nbsp;I narod jedrenjaka imao je neke ljudske odlike, kao na primer, ponos. Nije im godilo to što su za Hičija bili - šta? Robovi? Ne baš pravi, jer jedina dužnost koju su imali da izvršavaju bila je da šalju izveštaj, preko hermetizovanog komunikacionog zraka, o bilo kakvim dokazima postojanja nekih drugih inteligentnih bića koja krstare svemirom. Oni su to vrlo rado činili radi sebe samih, više nego radi Hičija. Ako nisu bili robovi, šta su onda bili?
<BR>&nbsp;&nbsp;&nbsp;&nbsp;&nbsp;Postojala je samo jedna prava reč: ljubimci.
<BR>&nbsp;&nbsp;&nbsp;&nbsp;&nbsp;Stoga je psiha rase muljavaca bila opterećena jednom tamnom mrljom koju ničim nisu mogli oprati bez obzira kakve podvige postigli u svojim ogromnim, sporim, zvezdanim letelicama, na odvažnim međuzvezdanim putovanjima. Oni su znali da su ljubimci. Ovo im nije bilo prvi put. Davno pre nego što su Hičiji došli, oni su bili pokretna imovina, na gotovo isti način, bića sasvim drukčijih od Hičija ili ljudi, ili njih samih; a kada su pre više generacija, njihovi proroci glasno pevali prastare ede o onim drugima u Hiči-mašine za prisluškivanje, žitelji mulja jasno su primetili da su Hičiji pobegli. Biti ljubimac nije najgore što može nekoga da snađe.
<BR>&nbsp;&nbsp;&nbsp;&nbsp;&nbsp;Znači, ljubav i strah bili su rasprostranjeni u vaseljeni. Zbog ljubavi (onoga što je smatrano za ljubav među stanovnicima mulja) CuCuNga je naškodio svom zdravlju i rizikovao svoj život. Sanjajući o ljubavi, ja sam ležao u svojoj sobici, provodio budan manje od jednog sata svakog dana, dok se moja utroba, kupljena u radnji, privikavala na ostali deo moga tela. Prestravljen ljubavlju, Zapovednik je gledao kako Duplo biva sve mršavija i kako tamni.
<BR>&nbsp;&nbsp;&nbsp;&nbsp;&nbsp;Jer Duplo se nije osećala bolje kad je kugla sa teretom najzad krenula. Posao je bio završen prekasno. Od medicinskih stručnjaka nisu imali nikoga približnijeg od Eksplozije koji je bio manipulator crnih rupa, mada bi čak i kod kuće, čak i uz najbolju negu, mali broj ženki bio u stanju da preživi neuzvraćenu ljubav dopunjenu užasnim naprezanjem.
<BR>&nbsp;&nbsp;&nbsp;&nbsp;&nbsp;Zapovednik se nije iznenadio kad se Eksplozija pojavio poražen, snužden, i saopštio: "Žao mi je. Ona odlazi među montirane umove."
<BR>&nbsp;&nbsp;&nbsp;&nbsp;&nbsp;Nije to jeftina roba, ta ljubav. Neki od nas mogu je dobiti a da pritom uopšte i ne vide račun, ali samo ako neko drugi primi na sebe da za nju plati.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
