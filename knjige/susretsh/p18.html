<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Za Klaru je u novom životu najteže bilo da drži jezik za zubima. Imala je ona ratobornu prirodu, i te kako, a sa Vonom se začas zametne kavga. Von je hteo hranu, seks, društvo, ponekad pomoć u poslovima vezanim za upravljanje brodom - i to onda kad on hoće, a ne u neko drugo vreme. Klara je htela da ima dovoljno vremena za razmišljanje. Htela je da razmišlja o tom zapanjujućem iskliznuću njenog života iz koloseka. Mogućnost da nastrada uvek joj je bila pred očima - i ona se s njom suočavala ne baš hrabro, onda bar nepokolebljivo. Mogućnost da joj se dogodi tako čudan udes da se zaglavi na sporednom koloseku, u unutrašnjosti neke crne rupe, i ostane tamo dok je cela jedna generacija protekla bez nje na svetu nikada joj nije pala na pamet. O tako nečemu potrebno je porazmisliti.
<BR>&nbsp;&nbsp;&nbsp;&nbsp;&nbsp;Vona nije zanimalo šta je Klari potrebno. Kad mu je ona zbog nečega bila potrebna, potražio bi je. Kad nije, to joj je vrlo jasno stavljao do znanja. Za Klaru njegovi seksualni prohtevi nisu predstavljali problem. Uopšte uzev oni nisu predstavljali veći problem, niti su u ličnom pogledu bili značajniji od uobičajenih odlazaka u kupatilo. Za Vona se predigra sastojala u svlačenju odeće. Posao bi obavio svojim tempom, a njegov tempo je bio brz. Korišćenje njenog tela Klari je manje smetalo od silovanja njene uslužnosti.
<BR>&nbsp;&nbsp;&nbsp;&nbsp;&nbsp;Za Klaru su najlepši trenuci bili kad je Von spavao. Oni najčešće nisu dugo trajali. Von je bio lakosan. Taman bi se ona smestila da popriča sa mrtvacima, ili bi pripremila sebi nešto za jelo što Von nije naročito voleo, ili bi prosto sedela i buljila u prazno - ovaj izraz dobija novo značenje kad se ono jedino u šta čovek može da gleda nalazi nadomak ruke i predstavlja prozor koji stvarno gleda u prazno, tj. u kosmički prostor. I tek što bi se opustila, začuo bi se pištav, razdražujući glas: "Opet dangubiš, Klaro? Kakva si ti lenčuga! Doli bi već ispekla jednu partiju kolača s orasima za mene!" Ili, što je još gore, bio bi u nestašnom raspoloženju. Onda bi se pomolile sve male papirne kesice i apotekarske flašice i srebrne kutijice sa ružičastim i tamno crvenim pilulama. Von tek što je otkrio drogiranje. Želeo je da podeli svoje doživljaje s Klarom. I ponekad, usled utučenosti i dosade, ona bi pustila da je nagovori. Ne bi ubrizgala ili uvlačila kroz nos ili progutala ništa što sa sigurnošću nije mogla da identifikuje, a odbijala bi i mnoge stvari za koje je znala šta su. Ali mnoge je isto tako i uzimala. Osećaji krepkosti, euforija - ne bi dugo potrajali, ali su predstavljali blaženi predah od potpuno praznog života koji je štucnuo, pa prestao, i sad pokušava da ponovo počne da živi. Fiksati se sa Vonom, ili čak voditi ljubav sa Vonom, bilo je bolje nego truditi se da izbegne pitanja koja je Von postavljao a na koja ona nije želela da iskreno odgovori...
<BR>&nbsp;&nbsp;&nbsp;&nbsp;&nbsp;"Klaro, misliš li ti iskreno da ću ja ikad pronaći svog oca?"
<BR>&nbsp;&nbsp;&nbsp;&nbsp;&nbsp;"Nema ni trunke nade, Vone, stari je odavno mrtav."
<BR>&nbsp;&nbsp;&nbsp;&nbsp;&nbsp;... zato što je stari sigurno bio mrtav. Čovek koji je začeo Vona otišao je sa Kapije na jednu solo-misiju otprilike baš u ono vreme kad se Vonova majka zapitala da li je stvarno preskočila jedan menzis. U izveštajima on je jednostavno uknjižen kao nestalo lice. Razume se, on je mogao nestati u čeljustima neke crne rupe. On je mogao biti još tamo zamrznut u vremenu kao što je i sama Klara bila.
<BR>&nbsp;&nbsp;&nbsp;&nbsp;&nbsp;Ali šanse su bile vrlo male.
<BR>&nbsp;&nbsp;&nbsp;&nbsp;&nbsp;Za Klaru je bila zapanjujuća stvar - jedna od milion zapanjujućih stvari ostvarenih tokom trideset godina - sa kakvom je lakoćom Von uspevao da prikazuje i tumači stare navigacione karte Hičija. Kad je bio dobro raspoložen jednom prilikom - u rekordnom trajanju od gotovo četiri sata - pokazao joj je te karte i obeležio objekte koje je dotle posetio, uključujući i njen objekat. Kad je to raspoloženje isparilo i on se besno odvukao na spavanje, Klara je o tome obazrivo zapitala mrtvace. Nije se moglo reći da mrtvaci zaista razumeju te karte, ali i ono malčice što su znali bilo je daleko više nego što su znali Klarini savremenici.
<BR>&nbsp;&nbsp;&nbsp;&nbsp;&nbsp;Neke od kartografskih konvencija bile su sasvim jednostavne - čak očigledne, kao Kolumbovo jaje, pošto vam se jednom kaže šta označavaju. Mrtvaci su sa zadovoljstvom objašnjavali Klari šta označavaju. Problem je bio u tome da ih zaustavi jer su oni pričali i pričali. Boje prikazanih objekata? Prosto, rekli su mrtvaci; što su plavlje, to su udaljenije; što su crvenije, to su bliže. "Što pokazuje", šaputao je najpedantniji mrtvac, koji je nekim slučajem bio žensko, "što pokazuje da su Hičiji poznavali Habl-Humasonov zakon."
<BR>&nbsp;&nbsp;&nbsp;&nbsp;&nbsp;"Molim vas nemojte mi pričati šta je Habl-Humasonov zakon", rekla je Klara. "Šta predstavljaju ove druge oznake? Nalik na krstiće, sa nekim dodatnim crticama?"
<BR>&nbsp;&nbsp;&nbsp;&nbsp;&nbsp;"To su glavne instalacije", uzdahnu mrtvac. "Kao na primer, Kapija. Pa Kapija Dva. Pa Fabrika hrane. I..."
<BR>&nbsp;&nbsp;&nbsp;&nbsp;&nbsp;"A ovo, kao neke kvačice?"
<BR>&nbsp;&nbsp;&nbsp;&nbsp;&nbsp;"Von ih zove znaci pitanja", prošaputa tanani glasić. Zaista, ličili su na njih, pomalo, ako biste uklonili tačku sa znaka pitanja a ostatak okrenuli naopačke. "Većina od nih su oznake za crne rupe. Ako namestite kurs na dvadeset tri, osamdeset četiri..."
<BR>&nbsp;&nbsp;&nbsp;&nbsp;&nbsp;"Tišina tamo!" vikao je Von i pojavio se raščupan i zlovoljan iz svoje pregrade. "Ne mogu da spavam kad se toliko blesavo derete!"
<BR>&nbsp;&nbsp;&nbsp;&nbsp;&nbsp;"Mi se nismo drali, Vone", reče Klara pomirljivo.
<BR>&nbsp;&nbsp;&nbsp;&nbsp;&nbsp;"Niste se drali!" drao se on. "Ha!" On teškim korakom ode do pilotskog sedišta i sede, podboči se pesnicama, zguri ramena i smrknuto pogleda u nju. "A šta ako ja sad hoću nešto da jedem?" zapita je.
<BR>&nbsp;&nbsp;&nbsp;&nbsp;&nbsp;"Hoćeš li?"
<BR>&nbsp;&nbsp;&nbsp;&nbsp;&nbsp;On zavrte glavom. "Ili ako bih hteo da vodim ljubav?"
<BR>&nbsp;&nbsp;&nbsp;&nbsp;&nbsp;"Hoćeš li?"
<BR>&nbsp;&nbsp;&nbsp;&nbsp;&nbsp;"Hoći li, hoću li! S tobom uvek neka prepirka! A nisi u stvari ni vrlo dobra kuvarica a, takođe, i u krevetu si daleko manje zanimljiva nego što si tvrdila da jesi. Doli je bila bolja."
<BR>&nbsp;&nbsp;&nbsp;&nbsp;&nbsp;Klara je zadržala dah i naterala sebe da ga ispušta tiho i polako. Nije mogla da natera sebe da se osmehne.
<BR>&nbsp;&nbsp;&nbsp;&nbsp;&nbsp;Von se cerio, sav zadovoljan što vidi da je zabeležio jednu pobedu nad njom. "Sećaš li se Doli?" nastavi on dobro raspoložen. "Ona što si me naterala da je ostavim na Kapiji. Oni tamo imaju propis koji kaže ko ne plati, ne može da diše, a ona nije imala novaca. Pitam se da li je još živa."
<BR>&nbsp;&nbsp;&nbsp;&nbsp;&nbsp;"Još je živa", zaškrguta Klara, nadajući se da je tako. Međutim, Doli će uvek naći nekoga da isplati njene račune. "Vone?" poče ona, očajnički se trudeći da promeni temu pre nego što se stvari pogoršaju. "Šta označavaju ovi žuti signali na ekranu? Izgleda da mrtvaci ne znaju."
<BR>&nbsp;&nbsp;&nbsp;&nbsp;&nbsp;"Niko ne zna. Ako ne znaju mrtvaci, zar nije blesavo pomisliti da ja znam? Ti si ponekad zdravo blesava", žalio se on. I u pravom trenutku, upravo kad je Klari gotovo prekipelo, ponovo se začuo tanani glas ženskog mrtvaca:
<BR>&nbsp;&nbsp;&nbsp;&nbsp;&nbsp;"Kurs dvadeset tri, osamdeset četiri, devedeset sedam, osam, osam, četrnaest."
<BR>&nbsp;&nbsp;&nbsp;&nbsp;&nbsp;"Šta?" upita Klara, trgavši se.
<BR>&nbsp;&nbsp;&nbsp;&nbsp;&nbsp;"Kurs dvadeset tri..." glas ponovi cifre.
<BR>&nbsp;&nbsp;&nbsp;&nbsp;&nbsp;"Šta je to?" zapita Klara, a Von preuze na sebe da joj odgovori. Nije promenio položaj, ali mu je izraz na licu bio drukčiji - manje neprijateljski. Više napregnut. Više preplašen.
<BR>&nbsp;&nbsp;&nbsp;&nbsp;&nbsp;"To su oznake koordinata na karti, naravno", reče on.
<BR>&nbsp;&nbsp;&nbsp;&nbsp;&nbsp;"Koje pokazuju šta?"
<BR>&nbsp;&nbsp;&nbsp;&nbsp;&nbsp;On pogleda u stranu. "Namesti ih i vidi", odvrati.
<BR>&nbsp;&nbsp;&nbsp;&nbsp;&nbsp;Za Klaru je bilo teško da pokreće kvrgave točkiće jer je na osnovu celokupnog njenog prethodnog iskustva takav postupak bio ravan samoubistvu: u to vreme još se nije znalo da služe i za prikazivanje mapa, dok je promena kursa na tabli gotovo uvek značila nepredvidljivu, obično kobnu, promenu kursa leta. Međutim, dogodilo se samo to da su slike na ekranu zatreperile, pa se zavrtele, a onda se umirile prikazujući - šta? Neku zvezdu? Ili neku crnu rupu? Ma šta da je bilo, na ekranu se videla sjajno žuta boja kadmijuma, a oko nje je treperilo čak pet naopačke okrenutih znakova pitanja. "Šta je to?" upita ona.
<BR>&nbsp;&nbsp;&nbsp;&nbsp;&nbsp;Von se polako okrenuo i netremice zagledao u ekran. "Vrlo je veliko", reče, "i vrlo udaljeno. I mi sad idemo tamo." Sva ona ratobornost nestala mu je bila sa lica. Klara je gotovo poželela da se ponovo pojavi, jer ono što ju je zamenilo, bio je čist, nepatvoren strah.
<BR>&nbsp;&nbsp;&nbsp;&nbsp;&nbsp;A za to vreme...
<BR>&nbsp;&nbsp;&nbsp;&nbsp;&nbsp;Za to vreme približavala se kraju prva faza zadatka Zapovednika i njegove Hiči-posade, mada to nikoga od njih nije razveselilo. Zapovednik je još bio ucveljen zbog Duplo. Njeno potamnelo glatko telo, bez duše, bilo je odbačno. Da su kod kuće, otišlo bi sa drugim otpacima u rezervoare za taloženje, jer Hičiji nisu bili sentimentalni u odnosu na leševe. Na brodu nije bilo takvih rezervoara, pa je zato izbačeno u svemirsko prostranstvo. Preostali deo Duplo uskladišten je zajedno sa umovima predaka, i tako dok je tumarao po svom novom nepoznatom brodu, Zapovednik je dodirivao s vremena na vreme vrećicu u kojoj je ona bila uskladištena, ne znajući da je to činio.
<BR>&nbsp;&nbsp;&nbsp;&nbsp;&nbsp;Nije to bio samo lični gubitak za Zapovednika. Duplo je kontrolisala njihove uređaje za teledirigovanje, a operacija čišćenja nije se mogla izvesti kako valja bez nje. Meleskinja se trudila koliko je mogla, ali ona nije prvenstveno bila rukovalac daljinski kontrolisanih uređaja. Zapovednik, koji je nervozno stajao nad njom, nije bio od velike pomoći. "Ne obustavljaj još potisak, ovo nije stabilna kružna putanja!" šištao je on, i, "Nadam se da ti ljudi neće dobiti kinetozu usled tvog stalnog trzanja." Meleskinji zaigraše vilični mišići ali nije ništa odgovorila. Znala je zašto je Zapovednik toliko rezervisan i napet.
<BR>&nbsp;&nbsp;&nbsp;&nbsp;&nbsp;Ali napokon je bio zadovoljan i potapšao je Meleskinju po ramenu dajući joj znak da može da ispusti tovar. Veliki mehur se otrgnuo i počeo da se okreće. Jedna tamna linija pojavila se od jednog pola do drugog, i on se otvorio kao cvet. Meleskinja, šišteći napokon od zadovoljstva, oslobodi zgužvani jedrenjak i pusti ga da se lagano udalji.
<BR>&nbsp;&nbsp;&nbsp;&nbsp;&nbsp;"Oni su imali nemiran let", prokomentarisao je vezista, prilazeći Zapovedniku. Ovaj mrdnu trbuhom, što je kod Hičija odgovaralo našem sleganju ramenima. Jedrenjak se sada sasvim dovoljno udaljio od otvorene lopte, pa je Meleskinja počela da zatvara ogromnu poluloptu. "A kako tvoj zadatak, Potkovice? Da li ljudska bića još čavrljaju?"
<BR>&nbsp;&nbsp;&nbsp;&nbsp;&nbsp;"Više nego ikada, bojim se."
<BR>&nbsp;&nbsp;&nbsp;&nbsp;&nbsp;"Montirani umovi! Jesi li išta napredovao u prevođenju onoga o čemu se nadvikuju?"
<BR>&nbsp;&nbsp;&nbsp;&nbsp;&nbsp;"Umovi rade na tome." Zapovednik snuždeno klimnu i pruži ruku ka osmougaonom medaljonu prikačenom za vrećicu između njegovih nogu. Zaustavio se u poslednjem trenutku. Zadovoljstvo koje bi možda osetio pitajući umove kako napreduju sa prevodom ne bi moglo da kompenzuje bol kad bi čuo Duplo među njima. Pre ili kasnije on će je čuti, neizbežno. Ali ne još.
<BR>&nbsp;&nbsp;&nbsp;&nbsp;&nbsp;On dunu kroz nos i obrati se Meleskinji. "Zatvori ga, smanji mu aktivnost, ostavi ga da tamo lebdi. Ne možemo za sada ništa više da učinimo. Potkovice! Prenesi im ovu poruku. Reci im da nam je žao što ne možemo u ovom trenutku bolje da ih obezbedimo, ali pokušaćemo da se vratimo. Bala-Buko! Prikaži mi položaj svih letelica u kosmosu."
<BR>&nbsp;&nbsp;&nbsp;&nbsp;&nbsp;Navigator klimnu, okrete se svojim instrumentima i za tren oka ekran se ispuni uskovitlanom masom kometa žutih repova. Boja jezgra označavala je udaljenost, dužina repa brzinu. "Koji od ovih je ludak sa vadičepom?" zapitao je Zapovednik, a na ekranu na kome se slika smanjila bila je prikazana jedna određena kometa. Zapovednik zašišta od zaprepašćenja. Baš taj brod, kad ga je on poslednji put video, bio je bezbedno ukotvljen na mestu svog prebivališta. Sad je leteo zaista velikom brzinom, a svoje prebivalište ostavio je daleko iza sebe. "Kuda ide?" upitao je on.
<BR>&nbsp;&nbsp;&nbsp;&nbsp;&nbsp;Beloj-Buci zaigraše zategnuti mišići na licu. "Malko će potrajati, Zapovedniče."
<BR>&nbsp;&nbsp;&nbsp;&nbsp;&nbsp;"No dobro, hajde!"
<BR>&nbsp;&nbsp;&nbsp;&nbsp;&nbsp;U drugim okolnostima možda bi Belu-Buku uvredio Zapovednikov ton. Hičiji nisu međusobno neuljudno razgovarali. Činjenica da su one drske ljudske novajlije posedovale uređaj za probijanje crnih rupa, sama po sebi je bila užasno zastrašujuća. Saznanje da su se okolnim vazduhom na sve strane širile njihove glasne, glupave poruke, bilo je još gore. Ko zna šta će sledeći put da urade? A smrt jednog člana posade prepunila je čašu, i pretvorila ovo putovanje u jedno od najgorih sve od onih davnih vremena, pre nego što se Bela-Buka rodio, kad su doznali da postoje oni drugi... "Nikako nije jasno", žalio se Bela-Buka. "Na pravcu njihovog kursa ne vidim baš ništa."
<BR>&nbsp;&nbsp;&nbsp;&nbsp;&nbsp;Zapovednik namršteno pogleda u tajanstvene znake na ekranu. Njihovo dešifrovanje bila je dužnost stručnjaka, ali Zapovednik je morao bar površno da poznaje svačiju struku pa je tako video da se duž geodezijske linije ne nalazi ništa što nije dovoljno udaljeno od nje. "Kako stoji stvar sa ovim globularnim klasterom?" upitao je.
<BR>&nbsp;&nbsp;&nbsp;&nbsp;&nbsp;"Mislim da nije, Zapovedniče. On se ne nalazi na direktnom pravcu leta, a ovde nema ničega. Uopšte ničega, stvarno, sve do same ivice Galaksije."
<BR>&nbsp;&nbsp;&nbsp;&nbsp;&nbsp;"Umovi!" reče jedan glas iza njih. Zapovednik se okrete. Probijač crnih rupa, Probod, stajao je onde dok su mu se svi mišići žestoko grčili. Zapovedniku je bilo sasvim jasno koliko je čovek bio uplašen još pre nego što je brzo izgovorio:
<BR>&nbsp;&nbsp;&nbsp;&nbsp;&nbsp;"Produžite geodezijsku liniju." Bela-Buka je gledao u njega, ne shvatajući šta mu govori. "Produži je! Izvan Galaksije!"
<BR>&nbsp;&nbsp;&nbsp;&nbsp;&nbsp;Navigator je hteo da se usprotivi, a onda je shvatio o čemu se radi. I njegovi mišići počeli su da se grče dok je izvršavao ovu naredbu. Ekran je zatreperio. Pahuljasta žuta linija se produžavala. Prolazila je kroz predele gde se na ekranu nije videlo uopšte ništa, neprobojni crni prostor, prazan.
<BR>&nbsp;&nbsp;&nbsp;&nbsp;&nbsp;Ne potpuno prazan.
<BR>&nbsp;&nbsp;&nbsp;&nbsp;&nbsp;Jedan tamnoplavičasti objekat, koji je izronio iz mraka, bivao je sve bleđi i žući. I obeležen petostrukim znakom upozorenja. Čulo se kako je svaki član posade zašištao kad se umirio, pa zaustavio, i kad je pahuljasta žuta geodezijska linija doprla do njega i dotakla ga.
<BR>&nbsp;&nbsp;&nbsp;&nbsp;&nbsp;Hičiji su se zgledali, svi su bili bez reči. Brod koji je mogao da počini najveću štetu koja se može zamisliti, kretao se u pravcu gde ta šteta čeka da bude počinjena.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
