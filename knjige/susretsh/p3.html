<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Za to vreme, na planeti Pegi, moj prijatelj Odi Volters tražio je jednu određenu birtiju i u njoj jednog određenog čoveka.
<BR>&nbsp;&nbsp;&nbsp;&nbsp;&nbsp;Kažem da mi je bio prijatelj mada na njega nisam ni pomislio već godinama. Jednom prilikom učinio mi je uslugu. Ja to nisam zaboravio, sasvim - to jest, kad bi mi neko rekao: "Slušaj, Robine, da li se sećaš da je Odi Volters dobro podmetnuo leđa kako bi ti mogao da pozajmiš jedan svemirski brod kad ti je bio potreban?" ja bih ljutito kazao: "Jeste, do vraga! Tako nešto ne bih mogao da zaboravim." Ali nisam o tome mislio baš u svakom trenu, i u stvari u tom trenutku nisam imao pojma gde se on nalazi, čak ni da li je još živ.
<BR>&nbsp;&nbsp;&nbsp;&nbsp;&nbsp;Voltersa je lako bilo zapamtiti jer je izgledao prilično neobično. Bio je mali rastom i ne baš lep. Lice mu je bilo šire u predelu vilica nego na slepoočnicama, zbog čega je pomalo ličio na blagorodnog žapca. Bio je takođe oženjen jednom jako lepom i nezadovoljnom ženom, upola mlađom od njega. Njoj je bilo devetnaest godina; zvala se Doli. Da me je Odi pitao za savet, rekao bih mu da maj i decembar nikako ne mogu da se slože - osim, razume se, ako je decembar izuzetno bogat, što je bio moj slučaj. Ali on je očajnički želeo da se slože, jer je svoju ženu mnogo voleo, i zato je radio za Doli kao rob. Odi Volters je bio pilot. Pilotirao je svim i svačim. Upravljao je malim svemirskim brodovima na Veneri. A kada je veliki transportni brod sa Zemlje (koji ga je stalno podsećao na moje postojanje pošto sam imao svoj udeo u njemu i nadenuo mu drugo ime po svojoj ženi) bio u orbiti oko Pegi, pilotirao je šatlom kojim je vršen utovar i istovar sa njega; između toga, pilotirao je svakom letelicom koju je na planeti Pegi mogao da iznajmi radi obavljanja bilo kakvog posla prema ugovoru. Kao većina onih koji su bili na Pegi, prešao je bio 4x1010 kilometara od mesta na kome je rođen da bi skrpio nešto za život, i ponekad je to uspevao, a ponekad nije. I tako kad se vratio sa jednog čarter-leta i Addžangba mu rekao da može da dobije drugi let, Volters se rastrčao na sve strane. Ako treba, pretražiće svaki bar u Port Hegrametu da pronađe grupu koja je dobila ugovor za zakup broda. Što nije bilo lako. Za grad od četiri hiljade duša, Port Hegramet je bio bukvalno preplavljen barovima. Bilo ih je na desetine, a u onim svima dobro poznatim - u hotelu, na kosmodromu, u velikom kazinu gde je bio jedini kabare u Port Hegrametu - nisu se nalazili Arapi koji su sačinjavali njegovu grupu putnika. Ni Doli nije bila u kazinu, gde se moglo desiti da izvodi svoju tačku sa ginjolima, a ni kod kuće. Pola sata kasnije Volters je još hodao slabo osvetljenim ulicama u potrazi za svojim Arapima. Sad više nije bio u bogatijim delovima grada koji su imali zapadnjački izgled, i onda ih je napokon pronašao kako se svađaju u jednoj birtiji na periferiji grada.
<BR>&nbsp;&nbsp;&nbsp;&nbsp;&nbsp;Sve zgrade u Port Hegrametu bile su provizorno izgrađene. Bez sumnje zato što je ovo bila planeta namenjena kolonizovanju; svakog meseca kad bi pristigli novi doseljenici sa Zemlje u velikoj transportoj letelici sa Hiči-neba, došlo bi do eksplozije stanovnika, kao što eksplodira balon napunjen vodonikom. Onda bi se broj ljudi postepeno smanjivao tokom nekoliko narednih nedelja kako su kolonisti odlazili na plantaže i terene predviđene za seču drveća i u rudnike. Kako se taj broj nikada nije vraćao na pređašnji nivo, svakog meseca bilo je još po nekoliko stotina novih stanovnika, pa bi nekoliko desetina novih stanova bilo izgrađeno a nekoliko starih bi nestalo. Ali ova birtija bila je očigledno najprovizornija od svih građevina. Sastojala se od tri plastične table poduprte tako da sačinjavaju zidove, a četvrta je bila postavljena preko njih kao krov, dok je strana okrenuta ulici bila otvorena i odatle je ulazio topao vazduh sa planete Pegi. Uprkos tome, unutra je bilo zadimljeno i zamagljeno, dim od duvana i dim od konoplje mešao se sa kiselim mirisom nalik na miris piva, koji je poticao od njihove domaće rakije koju su prodavali.
<BR>&nbsp;&nbsp;&nbsp;&nbsp;&nbsp;Volters je smesta prepoznao čoveka koga je tražio po opisu koji je dobio od svog agenta. Takvih kao on nije bilo mnogo u Port Hegrametu - Arapa je bilo mnogo, razume se, ali koliko bogatih među njima? I koliko staraca? Gospodin Lukman je bio stariji i od Addžangbe, debeo i ćelav, i na svakom punačkom prstu imao je po jedan prsten, a među njima puno brilijantskih. Sa grupom Arapa sedeo je u dnu birtije, ali kad je Volters krenuo ka njima, žena koja je točila piće podiže ruku. "Ovu grupu ne dirajte. Oni plaćaju", rekla je.
<BR>&nbsp;&nbsp;&nbsp;&nbsp;&nbsp;"Oni očekuju moj dolazak", reče Volters, nadajući se da je tako.
<BR>&nbsp;&nbsp;&nbsp;&nbsp;&nbsp;"A zašto?"
<BR>&nbsp;&nbsp;&nbsp;&nbsp;&nbsp;"E to se tebe ništa ne tiče", reče Volters ljutito, procenjujući šta bi se desilo kad bi je prosto odgurnuo i prošao. Ona nije predstavljala nikakvu opasnost: mršava, mlada žena tamne kože, sa velikim plavičastim metalnim kolutovima u ušima; međutim, jedan krupan čovek sa glavom u obliku metka, koji je sedeo u uglu i posmatrao šta se događa - on je već bio nešto drugo. Srećom, g. Lukman je ugledao Voltersa i mutnog pogleda krenuo mu u susret, saplićući se. "Vi ste moj pilot", izjavio je. "Dođite da popijemo nešto."
<BR>&nbsp;&nbsp;&nbsp;&nbsp;&nbsp;"Hvala, g. Lukmane, ali ja moram da idem kući. Samo sam hteo da proverim da li važi naš ugovor."
<BR>&nbsp;&nbsp;&nbsp;&nbsp;&nbsp;"Važi. Ići ćemo sa vama." On se okrete i zagleda u pravcu ostalih iz svoje grupe, koji su se upravo žestoko oko nečega prepirali. "Hoćete da popijete nešto?" zapitao je preko ramena.
<BR>&nbsp;&nbsp;&nbsp;&nbsp;&nbsp;Bio je jako pijan, više nego što je Volters mislio. Zato je ponovio: "Hvala, neću. Da li biste mogli da sada potpišete ugovor o čarter-letu?"
<BR>&nbsp;&nbsp;&nbsp;&nbsp;&nbsp;Lukman se okrete i začuđeno pogleda u list hartije u Voltersovoj ruci. "Ugovor?" Premišljao je nešto za trenutak. "Zašto je potrebno da imamo ugovor?"
<BR>&nbsp;&nbsp;&nbsp;&nbsp;&nbsp;"To je uobičajeno, g. Lukman", rekao je Volters, naglo gubeći strpljenje. Iza njegovih leđa ljudi iz Arapinovog društva su se nadvikivali, dok je Lukman gledao čas u Voltersa a čas u ljude koji su se svađali.
<BR>&nbsp;&nbsp;&nbsp;&nbsp;&nbsp;Tu su se svađala četvorica ljudi - petorica ako uračunate i samog Lukmana. "G. Addžangba je rekao da će vas ukupno biti četvorica", reče Volters. "Moraćete da doplatite ukoliko idu petorica."
<BR>&nbsp;&nbsp;&nbsp;&nbsp;&nbsp;"Petorica?" reče Lukman i zagleda se Voltersu u lice. "Ne. Četvorica." Onda mu se izraz lica promenio i on se ljubazno nasmešio. "A, vi mislite da je onaj ludak u našoj grupi? Ne, on ne ide sa nama. On će možda pravo u grob ako bude i dalje ubeđivao Šamima šta je Prorok hteo da kaže u svom učenju."
<BR>&nbsp;&nbsp;&nbsp;&nbsp;&nbsp;"A, tako", reče Volters. "Onda ako biste potpisali..."
<BR>&nbsp;&nbsp;&nbsp;&nbsp;&nbsp;Arapin sleže ramenima i uze list hartije od Voltersa. Stavi ga na pocinkovanu površinu šanka i poče s mukom da čita, držeći olovku u ruci. Svađa je bivala sve glasnija, ali Lukman kao da se iz nje sasvim isključio.
<BR>&nbsp;&nbsp;&nbsp;&nbsp;&nbsp;Većina mušterija u birtiji bili su Afrikanci; na jednom kraju bili su, reklo bi se, iz plemena Kikuju, a na drugom Masai. Na prvi pogled, ljudi iz grupe koja se svađala učinili su mu se svi slični. Sada je Volters uočio svoju grešku. Jedan je bio mlađi od ostalih, manji rastom i mršaviji. Koža mu je bila tamnija nego kod većine Evropljana, ali ne toliko tamna kao koža Libijaca; oči su mu bile crne, ali ne kao prah antimonsulfida.
<BR>&nbsp;&nbsp;&nbsp;&nbsp;&nbsp;Uostalom, šta se to tiče Voltersa.
<BR>&nbsp;&nbsp;&nbsp;&nbsp;&nbsp;Okrenuo im je leđa i strpljivo stajao, jedva čekajući da ode odavde. Ne samo zato što je želeo da vidi Doli. U Port Hegrametu etničke grupe bile su u izvesnoj meri međusobno neprijateljski nastrojne. Kinezi su uglavnom stanovali sa drugim Kinezima, Latino-Amerikanci su bili u svom kvartu, Evropljani u evropskom delu grada - o, nisu bili baš toliko kompaktni, a posebno ne uvek složni. Postojale su oštre podele čak i među etničkim podgrupama. Kinezi iz Kantona nisu bili u dobrim odnosima sa Kinezima iz Tajvana, Portugalci su imali malo zajedničkog sa Fincima, dok su se nekadašnji Čileanci i pređašnji Argentinci još uvek svađali. Ali Evropljane izričito nisu rado viđali u bifeima u koje zalaze Afrikanci, i stoga kad mu je Lukman potpisao ugovor, Volters mu je zahvalio i hitro izašao napolje, osećajući izvesno olakšanje. Prošao je tek nekoliko kuća kad je začuo besne povike iza sebe, pa onda bolni krik.
<BR>&nbsp;&nbsp;&nbsp;&nbsp;&nbsp;Na planeti Pegi čovek gleda da se što manje meša u tuđe stvari, ali je Volters morao da misli na svoj ugovor. Oni ljudi što tamo tuku jednog čoveka mogli bi biti dežurni Afrikanci koji su napali vođu njegove grupe putnika. Onda se to njega i te kako tiče. Okrenuo se i potrčao nazad - i tako napravio grešku koju, verujte mi, dugo nije mogao da prežali.
<BR>&nbsp;&nbsp;&nbsp;&nbsp;&nbsp;Pre nego što je stigao donde napadači su se izgubili, a čovek koji je na pločniku jaukao i krvario nije bio iz njegove grupe putnika, već mlad, nepoznat čovek koji mu se grčevito uhvatio za nogu.
<BR>&nbsp;&nbsp;&nbsp;&nbsp;&nbsp;"Pomozite mi i daću vam pedeset hiljada dolara", izgovorio je nejasno oteklim usnama iz kojih je išla krv.
<BR>&nbsp;&nbsp;&nbsp;&nbsp;&nbsp;"Idem da potražim policajca iz patrole", reče mu Volters, pokušavajući da se oslobodi njegovog zagrljaja.
<BR>&nbsp;&nbsp;&nbsp;&nbsp;&nbsp;"Neću patrolu! Vi mi pomozite da ubijem te ljude a ja ću vam platiti", zarežao je čovek. "Ja sam kapetan Huan Erniket Santos-Šmic, i imam dovoljno novca da platim vaše usluge!"
<BR>&nbsp;&nbsp;&nbsp;&nbsp;&nbsp;Ja naravno, ništa nisam o tome znao u tom trenutku. S druge strane, Volters nije znao da g. Lukman radi za mene. Što nije bilo važno. Desetine hiljada ljudi su radili za mene, i bilo je sasvim nevažno da li to Volters zna ili ne zna. Nevolja je bila u tome što nije prepoznao Vona, pošto za njega nikada nije ni čuo, osim sasvim uopšteno. A to će za Voltersa biti i te kako važno u daljem toku događaja.
<BR>&nbsp;&nbsp;&nbsp;&nbsp;&nbsp;Ja sam Vona osobito dobro poznavao. Prvi put sam ga sreo dok je još bio poludivlji momčić, koga su odgajale mašine i ne-ljudi. Nazvao sam ga ne-prijateljem prilikom nabrajanja svojih poznanika. Poznavao sam ga, naravno. Međutim, on nikada nije postao dovoljno socijalizovan da bi bio ičiji prijatelj.
<BR>&nbsp;&nbsp;&nbsp;&nbsp;&nbsp;Von je čak bio, moglo bi se reći, pravi neprijatelj - ne samo meni već čitavom ljudskom rodu - u ono vreme dok je kao preplašen pohotljiv mladić snevao snove na svom kauču tamo gore u Ortovoj maglini, a nije znao, niti hajao što ti njegovi snovi sve nas ostale uvaljuju u nevolje. Nije to bila njegova krivica, razume se. Nije bila njegova krivica ni to što su oni bednici, oni razgnevljeni teroristi u njegovom primeru našli inspiraciju i sad su nas ponovo uvaljivali u nevolje, kad god bi za to ulučili priliku - ali ako se vratimo na pitanje "krivice" i na "osećanje krivice" koje je sa njim povezano, vratićemo se za tili čas na Sigfrida Šrinka, a ja sada pričam o Odiju Voltersu.
<BR>
<BR>&nbsp;&nbsp;&nbsp;&nbsp;&nbsp;Ono o čemu Robin ovde govori, potrebno je takođe malo pojasniti. Hičiji su se interesovali za žive organizme, posebno za živa bića koja su inteligentna ili obećavaju da će to postati. Oni su imali jednu napravu koja im je omogućavala da osluškuju raspoloženja stvorenja na beskonačnim udaljenostima.
<BR>&nbsp;&nbsp;&nbsp;&nbsp;&nbsp;Nezgoda sa ovom napravom bila je u tome što je ona bila i predajnik i prijemnik u isto vreme. Osluškivani subjekti percipirali su emocije samog rukovaoca napravom. Ako je on bio uznemiren ili potišten - ili lud - posledice su bivale vrlo, vrlo loše. Onaj momak Von imao je takvu jednu napravu dok je živeo kao usamljeno dete. On ju je zvao kauč za sanjanje - učene glave su je kasnije prekrstile u telempatički psihokinetički primopredajnik - i kada bi je on upotrebljavao događale su se one stvari koje Robin toliko subjektivno opisuje.
<BR>
<BR>&nbsp;&nbsp;&nbsp;&nbsp;&nbsp;Volters nije bio neki dobri anđeo, ali nije bio u stanju da ostavi čoveka koji krvari na ulici. Kad ga je uveo u mali stan u kome je stanovao sa Doli, Voltersu uopšte nije bilo sasvim jasno zašto je to učinio. Doduše, čovek je bio u jadnom stanju. Ali za to postoje ambulante. Osim toga, ovaj čovek se držao izuzetno nesimpatično. Sve dok nisu stigli do gradske četvrti po imenu Mala Evropa, čovek je celim putem smanjivao ponuđeni novčani iznos i gunđao da je Volters kukavica; kad se najzad opružio na Voltersovom krevetu na rasklapanje, obećana suma iznosila je dvesta pedeset dolara, dok je on i dalje neprestano pravio opaske na račun Voltersovog karaktera.
<BR>&nbsp;&nbsp;&nbsp;&nbsp;&nbsp;Ipak, bar je prestao da krvari. Nekako se pridigao i sa prezrivim izrazom pogledao oko sebe. Doli se još nije bila vratila kući, a naravno za sobom je ostavila pravi krš - prljave sudove na stolu na rasklapanje, svoje ginjole razbacane na sve strane, donji veš se sušio iznad sudopera, a jedan džemper bio je okačen o kvaku na vratima. "Kakvo smetlište", izjavi neželjeni gost onako uzgred. "Ne vredi čak ni dvesta dolara."
<BR>&nbsp;&nbsp;&nbsp;&nbsp;&nbsp;Voltersu je na usnama ležao odgovor pun ljutine. Progutao ga je zajedno sa ostalima koji su navirali već čitavih pola sata; čemu bi poslužili? "Pomoći ću vam da se operete", rekao je. "Onda možete da idete. Ne treba mi vaš novac."
<BR>&nbsp;&nbsp;&nbsp;&nbsp;&nbsp;Ugruvane usne pokušaše da se izviju u prezriv osmeh. "Koliko je glupo to što kažete", reče čovek, "s obzirom na to da sam ja kapetan Huan Enriket Santos-Šmic. Ja imam sopstveni svemirski brod, meni se isplaćuje novčani udeo za korišćenje transportne letelice koja hrani ovu planetu, pored drugih veoma važnih poslova, i kažu da sam po bogatstvu jedanaesti čovek u ljudskom rodu."
<BR>&nbsp;&nbsp;&nbsp;&nbsp;&nbsp;"Nisam nikad za vas čuo", progunđa Volters, puneći lavabo toplom vodom. Međutim, to nije bilo istina. Odavno je to bilo, tačno, ali bilo je tu nešto, nekoga se prisećao. Nekoga ko se pojavljivao na vestima na PV svakog sata tokom nedelju dana, pa zatim jednom nedeljno tokom mesec-dva. Nikoga tako potpuno ne zaboravimo posle deset godina kao one čija je slava trajala mesec dana. "Vi ste ono dete koje je odraslo u staništu Hičija", rekao je najedanput, na šta je čovek zajaukao:
<BR>&nbsp;&nbsp;&nbsp;&nbsp;&nbsp;"Tačno, jao! To me boli!"
<BR>&nbsp;&nbsp;&nbsp;&nbsp;&nbsp;"Onda budite mirni", rekao je Volters, pitajući se šta da čini sa jedanaestim najbogatijim čovekom ljudskog roda. Doli će, razume se, biti ushićena da ga upozna. Ali kad prođe ushićenje, kakve li će planove skovati da Volters ispumpa sve to bogatstvo pa da kupe plantažu na ostrvu, letnjikovac na Heder Hilsu - ili da plate put da se vrate kući? Da li bi, dugoročno gledano, bilo bolje da zadrži čoveka ovde pod nekim izgovorom dok se Doli ne vrati - ili da ga pusti da ide a njoj prosto da ispriča šta se desilo?
<BR>&nbsp;&nbsp;&nbsp;&nbsp;&nbsp;Dileme o kojima čovek mnogo premišlja razrešavaju se same; ova se razrešila kad je brava na ulaznim vratima prasnula i Doli ušla u stan.
<BR>&nbsp;&nbsp;&nbsp;&nbsp;&nbsp;Ne obazirući se na to kako je izgledala kad je kod kuće - ponekad su joj curile oči zbog alergije na floru na planeti Pegi, često je bila mrzovoljna, retko očešljana - kad je izlazila van kuće Doli je blistala od lepote. Očigledno je zasenila neočekivanog gosta kad se pojavila na vratima i, bez obzira što je bio oženjen ovom upadljivo vitkom figurom i hladnim alabasterskim licem već više od godinu dana i dobro znao kakvom strogom dijetom je postizala ono prvo a kakvim kvarnim zubima plaćala za ono drugo, Doli je gotovo zasenila svojom lepotom i samog Voltersa.
<BR>&nbsp;&nbsp;&nbsp;&nbsp;&nbsp;On ju je zagrlio i poljubio; ona je uzvratila poljubac, ali ne sasvim pažljivo. Preko njega zurila je u nepoznatog čoveka. Držeći je još uvek u naručju, Volters reče: "Dušo, ovo je kapetan Santos-Šmic. Potukao se pa sam ga ja doveo ovamo..."
<BR>&nbsp;&nbsp;&nbsp;&nbsp;&nbsp;Ona ga odgurnu. "Ma nemoj, mlađani moj!"
<BR>&nbsp;&nbsp;&nbsp;&nbsp;&nbsp;Bilo mu je potrebno nekoliko trenutaka da shvati da je ona pogrešno razumela. "Oh, ne, Doli, nije se sa mnom pobio. Ja sam slučajno bio u blizini."
<BR>&nbsp;&nbsp;&nbsp;&nbsp;&nbsp;Lice joj se razvedri i ona se okrete gostu. "Naravno da ste ovde dobrodošli, Vone. Dajte da vidim šta su vam to uradili."
<BR>&nbsp;&nbsp;&nbsp;&nbsp;&nbsp;Santos-Šmic na to uobraženo reče: "Vi me znate", i dopusti joj da ga potapka po zavojima koje mu je Volters već bio stavio.
<BR>&nbsp;&nbsp;&nbsp;&nbsp;&nbsp;"Naravno, Vone! U Port Hegrametu svi vas znaju." Ona sažaljivo zavrte glavom gledajući u njegovu modricu na oku. "Pokazali su mi vas sinoć", kazala je. "U baru 'Vreteno'."
<BR>&nbsp;&nbsp;&nbsp;&nbsp;&nbsp;On se izvi da je pažljivije osmotri. "O, da! Vi zabavljate goste. Video sam vašu tačku."
<BR>&nbsp;&nbsp;&nbsp;&nbsp;&nbsp;Doli Volters se retko smešila, ali je umela nekako da namreška kožu oko očiju, i da napući svoje lepe usne, što je bilo lepše od osmeha; izraz lica joj je bio vrlo privlačan. Sad ga je u više mahova koristila dok su udobno smestili Vona Santos-Šmica, pojili ga kafom i slušali dok im je objašnjavao zašto su Libijci pogrešili kad su se naljutili na njega. Ako je Volters smatrao da će se Doli ljutiti što je ovog putnika doveo u njihov dom, sada je video da nema čega da se plaši što se toga tiče. Ali kako je već bilo dosta kasno, on je počeo da se vrpolji. "Vone", rekao je, "ja ujutru moram da letim a pretpostavljam da biste vi hteli da se vratite u svoj hotel..."
<BR>&nbsp;&nbsp;&nbsp;&nbsp;&nbsp;"Nipošto ne, mlađani", prekorela ga je njegova žena. "Ovde imamo sasvim dovoljno mesta. On može da spava u tvom krevetu, ti možeš da spavaš na kauču, a ja ću na poljskom krevetu u sobi za šivenje."
<BR>&nbsp;&nbsp;&nbsp;&nbsp;&nbsp;Volters se toliko zaprepastio da nije mogao ni da se namršti, čak ni da odgovori nešto na to. Ideja je bila glupa. Razume se da bi Von želeo da se vrati u hotel - i razume se da je Doli to rekla prosto iz učtivosti; sigurno da nije želela da se tako rasporede za spavanje da uopšte ne mogu da budu nasamo, upravo ove noći pred njegov odlazak u divljinu sa onim naprasitim Arapima. Zato je sa puno pouzdanja čekao da se Von izvini, a da njegova žena dopusti da je on ubedi da mora da ide; onda je to pouzdanje popustilo, a zatim sasvim iščezlo. Mada je Volters bio mali rastom kauč je za njega bio prekratak, i on se cele noći na njemu bacakao i prevrtao, poželevši da nikada nije ni čuo za ime Huana Enriketa Santos-Šmica...
<BR>&nbsp;&nbsp;&nbsp;&nbsp;&nbsp;Bila je to želja koju je sa njim delio čitav ljudski rod, uključujući i mene.
<BR>&nbsp;&nbsp;&nbsp;&nbsp;&nbsp;Von ne samo da je bio odvratan kao osoba - oh, naravno, on za to nije bio kriv (da, da, Sigfride, znam - odlazi mi sa pameti!). On je bio begunac koji beži od suda pravde, ili bi to bio da je iko tačno znao šta je sve zdipio sa artefakta starih Hičija.
<BR>&nbsp;&nbsp;&nbsp;&nbsp;&nbsp;Kad je rekao Voltersu da je bogat, nije lagao. On je rođenjem bio stekao pravo nad dobrim delom tehnologije Hičija prosto zato što ga je mamica oštenila u jednom od staništa Hičija a unaokolo nigde nije bilo drugih ljudskih bića vrednih pomena. I tako je ispalo da mu je to donelo mnogo para, nakon što su sudovi poduže o tome razmišljali. Pored toga, po Vonovom sopstvenom mišljenju, on je polagao pravo i na sve ostalo što je pripadalo Hičijima a što je mogao da pronađe, s tim da nije čvrsto zakovano. Uzeo je jedan svemirski brod Hičija - to su svi znali - ali je novcem potkupio advokate pa je tako negde zapela parnica kojom je Korporacija Kapija tražila preko suda njegov povraćaj. Takođe je pokupio neke stvarčice zaostale od Hičija, koje se nisu mogle svuda naći, i da je iko tačno znao koje su to stvarčice, parnica bi bila okončana na sudu za tren oka, a Von bi bio proglašen za Neprijatelja br. 1, umesto što je bio samo predmet ljutnje. Drugim rečima, Volters je imao sva prava da ga mrzi, mada, razume se, ne iz gore pomenutih razloga.
<BR>&nbsp;&nbsp;&nbsp;&nbsp;&nbsp;Kad je Volters idućeg jutra ugledao svoje Libijce, video je da su mamurni i razdražljivi. On se osećao još gore s tom razlikom što je njegovo raspoloženje bilo još divljačnije od njihovog, a da čak nije bio ni mamuran. Upravo zbog toga mu je raspoloženje delimično i bilo takvo.
<BR>&nbsp;&nbsp;&nbsp;&nbsp;&nbsp;Njegovi putnici ga ništa nisu pitali o prethodnoj noći; u stvari, jedva su i govorili dok je avion zujao leteći iznad prostranih savana, ponekog proplanka, i vrlo retkih farmi na planeti Pegi. Lukman je sa još jednim čovekom bio zadubljen u satelitske holograme koji su u lažnim bojama prikazivale sektor koji su oni ispitivali radi utvrđivanja prirode tla, treći čovek je spavao, dok je četvrti glavom oslonjen na šaku jednostavno buljio kroz prozor. Avion je gotovo leteo sam od sebe u ovo doba godine, jer nigde u blizini nije bilo nekih opasnijih meteoroloških uslova. Volters je imao vremena napretek da razmišlja o svojoj ženi. Za njega je bio lični trijumf kad su se venčali, ali zašto nisu ostali da zauvek žive u toj sreći?
<BR>&nbsp;&nbsp;&nbsp;&nbsp;&nbsp;Naravno, Dolin život je bio težak. Devojka rođena u Kentakiju, bez novca, bez porodice, bez posla - koja ništa i ne ume da radi, a možda i nema mnogo umnih sposobnosti - takva devojka je morala da upotrebi sva svoja prirodna preimućstva ako je htela da se izvuče iz kraja gde se kopa ugalj. Dolino jedino preimućstvo koje se moglo unovčiti bio je njen izgled. Lep izgled, mada s manom. Stas joj je bio vitak, oči sjajne, ali je imala izbačene zube. U četrnaestoj godini zaposlila se kao barska igračica u Sinsinatiju, ali to nije donosilo dovoljno za život ukoliko se uz to ne bi bavila prostitucijom. Doli to nije htela. Čuvala se. Pokušala je s pevanjem, ali nije imala glasa. Ne samo to, već dok je pevala ne pokrećući usne i pokazivala zube nalik na Duška Dugouška, izgledalo je kao da govori iz trbuha... I tako kada joj je jedna mušterija, pokušavajući da je uvredi zato što je odbila njegovo udvaranje, to i kazala, Doli se upalila sijalica. U tom noćnom klubu voditelj programa je sebe smatrao za komičara. Doli je, umesto da šije i pere odeću za neke stare, bajate komičarske tačke, napravila sama ginjole, pažljivo proučila sve lutkarske komade na PV ili na trakama, i okušala se sa jednom tačkom jedne subote uveče, pošto su angažovali drugu pevačicu koja će je zameniti u nedelju. Tačka nije bila pravi hit, ali je nova pevačica bila još gora od Doli, pa su je tako privremeno zadržali. Dve nedelje u Sinisinatiju, mesec dana u Luivilu, skoro tri meseca u malim noćnim klubovima izvan Čikaga - da između tih angažmana nije bilo razmaka bila bi prilično opskrbljena; ovako je, nedeljama i mesecima ostajala bez posla. Međutim, nije baš stvarno umirala od gladi. Pre nego što je dospela na planetu Pegi, njena Tačka se kalila pred brojnim neprijateljski raspoloženim ili pijanim gledaocima tako da je dobila nekakav prihvatljiv oblik. Nedovoljno dobar za pravu karijeru. Dovoljno dobar da nekako preživi. Dolazak na planetu Pegi bio je potez načinjen iz očajanja, jer da se ovamo dođe potrebno je založiti život. Ovde nije bilo mesta za zvezde, ali nije joj ništa gore išlo nego ranije. Iako se više nije čuvala, izričito, bar se nije davala suviše raskalašno. Kad je naišao Odi Volters Mlađi, ponudio joj je višu cenu od ostalih - brak. I tako se udala. U osamnaestoj. Za čoveka dva puta starijeg od sebe.
<BR>&nbsp;&nbsp;&nbsp;&nbsp;&nbsp;Međutim, Dolin težak život nije u stvari bio toliko mnogo teži od života bilo kog drugog stanovnika planete Pegi - ne računajući, razume se, ljude poput Odijevih istraživača nafte. Ti istaživači su platili punu cenu karte da dođu na Pegi, ili su to učinile njihove kompanije, i svako od njih je sigurno imao u džepu plaćenu povratnu kartu.
<BR>&nbsp;&nbsp;&nbsp;&nbsp;&nbsp;Ali zbog toga nisu bili ništa veseliji. Let je trajao šest sati do mesta na Vest Ajlendu koje su odabrali za svoju bazu. Pošto su jeli i postavili svoje zaklone, i par puta izgovorili svoje molitve, uz prepirke oko toga u kom pravcu treba da se okrenu, mamurluk im se bio prilično razbistrio, ali je već bilo prilično kasno da se toga dana prihvate bilo kakvog posla. Kasno za njih. Ne za Voltersa. Njemu su naredili da prokrstari iznad dvadeset hiljada hektara brdovite šikare. Pošto je on samo vukao senzorni instrument za merenje gravitacionih odstupanja, ništa ne smeta što je to morao da čini po maraku. Ništa ne smeta g. Lukmanu, u svakom slučaju, ali Voltersu je i te kako smetalo, jer je takvu vrstu letenja najviše mrzeo; morao je da leti sasvim nisko, a neka brda su bila prilično visoka. Zato je sve vreme leteo sa uključenim radarskim uređajem i farovima, izazivajući užasan strah kod sporih, glupih životinja koje su nastanjivale ove savane Vest Ajlenda, i sam užasno preplašen kad je otkrio da je zadremao, budeći se, grčevito uhvatio palicu da bi se uzdigao u trenutku dok mu je vrh jednog šikarom obraslog brda jurio u susret.
<BR>&nbsp;&nbsp;&nbsp;&nbsp;&nbsp;Uspeo je da odspava pet sati pre nego što ga je Lukman probudio i naredio mu da obavi snimanje jednog broja nejasnih mesta a kada je to završio, prešao je na izbacivanje kočića iz aviona po celom terenu. Ovi kočići nisu bili prosto komadi metala; to su bili geoakustički detektori koji su morali biti propisno postavljeni u dužini od nekoliko kilometara. I ne samo to. Morali su da budu ispuštani sa visine od najmanje dvadeset metara kako bi probili površinu tla i stajali uspravno da bi očitavanja bila pouzdana, i morali su biti tako postavljeni da greška nije smela da prelazi dva metra u prečniku. Ništa Voltersu nije vredelo što je napomenuo da su ovi zahtevi međusobno protivrečni, pa se stoga nije ni iznenadio što se pokazalo kad su vibratori postavljeni na kamione obavili svoj deo posla, da petrološki podaci nisu uopšte bili upotrebljivi. Uradićete to ponovo, rekao je g. Lukman, i tako je Volters sada ceo put morao da pređe pešice, i da izvlači geoakustičke detektore iz zemlje i ukucava ih rukom.
<BR>&nbsp;&nbsp;&nbsp;&nbsp;&nbsp;On je ugovor potpisao da bude pilot, ali g. Lukman je na tu stvar gledao šire. Ne samo da je morao da gaca unaokolo i postavlja geoakustičke kočiće. Jednog dana su mu naložili da iz zemlje prstima vadi stvorenja nalik na krpelje što je ovde na Pegi odgovaralo našim crvima, koji snabdevaju zemlju kiseonikom. Sledećeg dana dali su mu neki rotacioni uređaj za kopanje koji je prodirao nekoliko desetina metara u zemlju i odande vadio uzorke. Dali bi mu oni i da ljušti krompir da su ga jeli, a pokušali su da mu natovare i pranje svih sudova - čineći ustupak samo utoliko što su se napokon dogovorili da se u tom poslu strogo rotiraju. (Međutim, Volters je primetio da na g. Lukmana nikad nije dolazio red.) A nisu ti poslovi bili ni nezanimljivi. Bube nalik na krpelje stavljane su u posudu sa rastvaračem i čorba koja bi se tako napravila korišćena je kao razmaz na filter-papiru za elektroforezu. Uzorci tla odlazili su u male inkubatore sa sterilisanom vodom, sterilisanim vazduhom i sterilisanom ugljovodoničnom parom. Na obadva načina testiralo se prisustvo nafte. Bube su, kao i termiti, kopale duboko. Nešto od onoga kroz šta su tom prilikom prolazile iznosile su na površinu, a pomoću elektroforeze će se ustanoviti šta su to donele. Inkubatorima je testirano isto to, samo na drugi način. Kao i Zemlja, i Pegi u svom tlu ima mikroorganizme koji mogu da se hrane isključivo ugljovodonicima. Otuda ako se bilo šta živo može da hrani čistim ugljovodonicima u inkubatorima, to su onda te bube, koje opet ne bi postojale kad u zemljištu ne bi postojao izvor čistih ugjovodonika.
<BR>&nbsp;&nbsp;&nbsp;&nbsp;&nbsp;I u jednom i u drugom slučaju to bi ukazivalo da ima nafte.
<BR>&nbsp;&nbsp;&nbsp;&nbsp;&nbsp;Za Voltersa, međutim, ovi testovi predstavljali su uglavnom dirindženje, u povijenom položaju, koje je prestajalo samo kad bi mu naredili da se vrati u letelicu da ponovo vuče magnetomer ili da ispušta još kočića. Pošto je tako proveo tri dana, povukao se u svoj šator i izvadio svoj primerak ugovora da proveri da li se od njega zahteva da radi sve te stvari. Zahtevalo se. Rešio je da porazgovara nasamo sa svojim zastupnikom kad se bude vratio u Port Hegramet; posle petog dana još jednom je porazmislio. Činilo mu se da je zgodnije da ubije zastupnika... Međutim, sve to letenje ipak mu je dobrodošlo. Osmog dana od početka tronedeljne ekspedicije, Volters je sav zadovoljan obavestio g. Lukmana da mu je ostalo još malo goriva i da će morati da odleti u bazu radi nabavke vodonika.
<BR>&nbsp;&nbsp;&nbsp;&nbsp;&nbsp;Kad je ušao u svoj stančić, bilo se već smrklo; unutra je sve bilo uredno, što je predstavljalo prijatno iznenađenje; Doli je bila kod kuće, što je bilo još lepše; a najlepše od svega bilo je što je ona bila umiljata, očigledno presrećna što je došao.
<BR>&nbsp;&nbsp;&nbsp;&nbsp;&nbsp;Veče je proteklo divno. Vodili su ljubav; onda je Doli spremila večeru; pa su opet vodili ljubav, a u ponoć su se našli u razvučenom krevetu, oslonjeni na jastuke, opruženih nogu, držeći se za ruke i ispijajući bocu vina sa planete Pegi. "Volela bih da me povedeš sa sobom", kazala je Doli pošto je završio priču o ugovoru iz Nje Delavera. Doli nije gledala u njega; navlačila je, onako zaludna, svoje lutke na slobodnu ruku, sasvim spokojno.
<BR>&nbsp;&nbsp;&nbsp;&nbsp;&nbsp;"Ne dolazi u obzir, dušo", smejao se on. "Ti si suviše zgodna da bih te poveo u divljinu kod onih pohotljivih Arapa. Znaš da se ni ja ne osećam sasvim bezbedno."
<BR>&nbsp;&nbsp;&nbsp;&nbsp;&nbsp;Ona podiže uvis ruku, dok joj je izraz lica i dalje bio opušten. Lutka na njenoj ruci imala je mačje lice sa jarko crvenim sjajnim brkovima. Ružičasta usta se otvoriše i ona protepa svojim mačjim glasom: "Von kaže da su oni pravi grubijani. On kaže da su oni mogli i da ga ubiju samo zato što je zapodenuo s njima razgovor o religiji. On kaže da je mislio da će to i da urade."
<BR>&nbsp;&nbsp;&nbsp;&nbsp;&nbsp;"O?" Volters promeni položaj, pošto mu se naslon ležaja više nije činio udoban. Nije postavio pitanje koje mu je bilo na pameti, a to je O, zar si se ti viđala sa Vonom? jer bi time pokazao da je ljubomoran. Samo je rekao: "Kako je Von?" Ali u drugom pitanju bilo je sadržano i ono prvo, pa je i na njega dobio odgovor. Von se oseća mnogo bolje. Sad mu se modrica na oku jedva vidi. Von stvarno ima jedan fini svemirski brod u orbiti, jednu "peticu" Hičija, ali ona je njegovo privatno vlasništvo i zato je specijalno opremljena - tako on kaže; ona ga nije videla. Naravno, Von je natuknuo nešto u vezi s tim da je oprema stara hičijevska, i da možda do nje nije došao baš na pošten način. Von je nešto natuknuo o tome da postoji mnoštvo stvari koje su pripadale Hičijima a za koje se ne zna, zato što ljudi koji su ih pronašli nisu hteli da plaćaju procenat Korporaciji Kapija, znaš? Von smatra da on na njih ima pravo, u stvari, zato što je on vodio onaj neverovatni život, u kome su ga praktično sami Hičiji odgajili...
<BR>&nbsp;&nbsp;&nbsp;&nbsp;&nbsp;I protiv Voltersove volje, ono pitanje koje je bilo unutra izašlo je napolje. "Izgleda da si se ti dosta viđala sa Vonom", rekao je, pokušavajući da zvuči opušteno, dok je osluškivao sopstveni glas koji je pokazivao da nije tako. Stvarno nije bio opušten; bio je ili ljut ili zabrinut - više ljut nego zabrinut, zapravo, jer mu nikako nije bilo jasno! Von sigurno nije bio zgodan. Ili pak prijatne naravi. Razume se, on je bogat, takođe po godinama mnogo bliži Doli...
<BR>&nbsp;&nbsp;&nbsp;&nbsp;&nbsp;"Oh, srce, nemoj da budeš ljubomoran", rekla je Doli sopstvenim glasom, koji je zvučao sasvim zadovoljno - što je unekoliko umirilo Voltersa. "On će dosta skoro da ode odavde i inače, znaš. Ne želi da bude ovde kad stigne transporter, i sad je upravo otišao da naruči zalihe za svoje naredno putovanje. Samo zbog toga je i došao ovamo." Ona ponovo podiže uvis ruku sa nataknutim ginjolom, i poče mačjim glasom da pevuši: "Mla-đani je ljubomoran na Do-li-i!"
<BR>&nbsp;&nbsp;&nbsp;&nbsp;&nbsp;"Nisam", reče on nehotično, a onda priznade, "jesam. Nemoj zbog toga da mi prebacuješ, Dol."
<BR>&nbsp;&nbsp;&nbsp;&nbsp;&nbsp;Ona mu se u krevetu približila tako da su joj usne dodirnule njegovo uvo, i on oseti njen dah dok je vrskala mačjim glasom: "Obećavam da neću g. Mlađani, ali bi mi strašno bilo milo kad bi bio..." I kako već biva kod pomirenja, sve je išlo fino; sem što je kod Četvrte runde bilo naglo prekinuto gromoglasnom zvonjavom piezofona.
<BR>&nbsp;&nbsp;&nbsp;&nbsp;&nbsp;Voters ga je pustio da zazvoni petnaest puta, što je bilo dovoljno da privede kraju posao, mada ni izbliza onako dobro kako je nameravao. Kad je digao slušalicu javio se dežurni službenik sa aerodroma. "Jesam li vas pozvao u nezgodno vreme, Volters?"
<BR>&nbsp;&nbsp;&nbsp;&nbsp;&nbsp;"Samo recite šta imate", odgovori Volters, pokušavajući da prikrije ubrzano disanje.
<BR>&nbsp;&nbsp;&nbsp;&nbsp;&nbsp;"E, pa onda, ustanite i smešite se, Odi. Pojavila se grupa od šest putnika obolelih od skorbuta, koordinate Sedam Tri Popa, malo je mutno ali imaju radiofar. To je sve što imaju. Vi ćete da prevezete do njih lekara, zubara i otprilike jednu tonu C-vitamina, i sve to treba da stigne u zoru. To će reći polećete tačno kroz dvadeset minuta."
<BR>&nbsp;&nbsp;&nbsp;&nbsp;&nbsp;"A, do vraga, Kari! Zar to ne može da pričeka?"
<BR>&nbsp;&nbsp;&nbsp;&nbsp;&nbsp;"Samo ako hoćete da stignu mrtvi. Stvarno su jako bolesni. Pastir koji ih je našao kaže da se dvojica ionako neće izvući."
<BR>&nbsp;&nbsp;&nbsp;&nbsp;&nbsp;Volters opsova, pogleda u Doli izvinjavajući se, i zatim preko volje pokuša da se sabere.
<BR>&nbsp;&nbsp;&nbsp;&nbsp;&nbsp;Kad je Doli progovorila, glas joj više nije zvučao kao u mačeta. "Mlađani? Možemo li mi da se vratimo kući?"
<BR>&nbsp;&nbsp;&nbsp;&nbsp;&nbsp;"Ovo nam je kuća", rekao je on, trudeći se da mu glas zvuči veselo.
<BR>&nbsp;&nbsp;&nbsp;&nbsp;&nbsp;"Kako, molim, Mlađani?" Opušteno lice se zateglo, i maska od slonovače bila je hladna, ali je on osetio napregnutost u njenom glasu.
<BR>&nbsp;&nbsp;&nbsp;&nbsp;&nbsp;"Doli, ljubavi moja", reče on, "mi tamo nemamo ništa. Zar si zaboravila? Zato ljudi kao što smo mi i dolaze ovamo. Sad imamo celu jednu novu planetu - evo, sam ovaj grad biće veći od Tokija, noviji od Njujorka; za par godina biće šest novih transportnih letelica, znaš, kao i Lufstromova petlja umesto ovih šatl-letova ..."
<BR>&nbsp;&nbsp;&nbsp;&nbsp;&nbsp;"Ali kad će to biti? Kad ja ostarim?" Možda nije bilo pravog opravdanja za beznadnu tugu u njenom glasu, ali je u njemu ipak odzvanjala beznadna tuga. Volters proguta pljuvačku, udahnu duboko, i pokuša da se našali kako je znao i umeo. "Maco moja", kazao je, "ti nečeš ostareti čak ni kad ti bude devedeset godina." Ćutanje. "O, ali srce", umiljavao se on, "sigurno će biti bolje! Uskoro će sigurno da otvore jednu fabriku hrane u našoj Ortovoj maglini. Možda već iduće godine! Meni je već obećan posao pilota, za izgradnju..."
<BR>&nbsp;&nbsp;&nbsp;&nbsp;&nbsp;"Ah, baš fino! Znači bićeš odsutan po godinu dana umesto po mesec dana. A ja ću se zabiti na ovom smetlištu, gde nemam čak ni neke pristojne programe s kojima bih razgovarala."
<BR>&nbsp;&nbsp;&nbsp;&nbsp;&nbsp;"Imaće oni programe..."
<BR>&nbsp;&nbsp;&nbsp;&nbsp;&nbsp;"Ja ću dotle već umreti!"
<BR>&nbsp;&nbsp;&nbsp;&nbsp;&nbsp;On je sad bio potpuno budan, a noćne radosti su bile izbledele. Rekao je: "Slušaj, ako ti se ovde ne dopada, ne moramo tu da ostanemo. Na Pegi ima i drugih mesta osim Port Hegrameta. Možemo da odemo u neki zabiti kraj, da raskrčimo zemlju, sagradimo kući..."
<BR>&nbsp;&nbsp;&nbsp;&nbsp;&nbsp;"Da gajimo snažne sinove, da osnujemo dinastiju?" Glas joj je zvučao prezrivo.
<BR>&nbsp;&nbsp;&nbsp;&nbsp;&nbsp;"Pa... tako nešto, valjda."
<BR>&nbsp;&nbsp;&nbsp;&nbsp;&nbsp;Ona se prevrnula u krevetu. "Idi da se istuširaš", posavetovala ga je. "Još se osećaš."
<BR>&nbsp;&nbsp;&nbsp;&nbsp;&nbsp;I dok je Odi Volters Mlađi još bio pod tušem, jedno stvorenje koje nije bilo nalik ni na jednu Dolinu lutku (mada je jedna od njih tobože njega predstavljala) upravo je ugledalo svoje prve nepoznate zvezde za trideset i jednu godinu svoga istinskog života; a za to vreme jedan od obolelih svemirskih istraživača prestao je da diše, što je predstavljalo pravo olakšanje za pastira koji je pokušavao, sa glavom okrenutom u stranu, da mu pruži pomoć; za to vreme na Zemlji su bili nemiri, i pedeset jedan doseljenik je umro na jednoj planeti udaljenoj osam stotina svetlosnih godina...
<BR>&nbsp;&nbsp;&nbsp;&nbsp;&nbsp;Doli je provela na nogama taman toliko vremena da skuva kafu i ostavi mu je na stolu. Onda se vratila u krevet, i tamo je čvrsto spavala, ili se pretvarala da čvrsto spava, dok je on pio kafu, pa se obukao, i izašao iz kuće.
<BR>&nbsp;&nbsp;&nbsp;&nbsp;&nbsp;Kad pogledam Odija, sa ove vrlo velike razdaljine koja nas sada razdvaja, žao mi je što vidim da izgleda kao toliki slabić. Što on, u stvari, nije bio. On je bio sasvim krasan čovek. Bio je odličan pilot, u fizičkom smislu hrabar, vrlo žilav kad je trebalo, a nežan kad mu se za to ukaže prilika. Pretpostavljam da svi mi iznutra izgledamo kao slabići, a ja njega naravno sada vidim iznutra - sa velike daljine iznutra, ili spolja, zavisno od toga koji geometrijski pojam odaberete za ovu metaforu. (Čujem kako stari Sigfrid uzdiše: "O, Robine! Kakve digresije!" Međutim, Sigfrid nikada nije bio uvećan.) Svi mi imamo svojih slabosti, to sam hteo da kažem. Bilo bi lepše da ih nazovem ranjivim tačkama, a Odi je slučajno prosto izuzetno ranjiv kad je u pitanju bila Doli.
<BR>&nbsp;&nbsp;&nbsp;&nbsp;&nbsp;Međutim, to slabićko držanje nije bilo svojstveno Odiju. Tokom sledećeg kraćeg perioda držao se najlepše što čovek može - bio je snalažljiv, ukazivao pomoć nastradalima, bio je neumoran. Što je bilo neophodno. Planeta Pegi skrivala je neke zamke ispod svoje naoko blage površine.
<BR>&nbsp;&nbsp;&nbsp;&nbsp;&nbsp;U poređenju sa nezemaljskim svetovima, Pegi je bila pravi biser. Njena klima je bila podnošljiva. Njena flora najčešće nije izazivala koprivnjaču, dok je fauna bila začuđujuće pitoma. To jest - ne baš pitoma. Više nekako glupava. Volters se ponekad pitao šta su to Hičiji našli na planeti Pegi. U samoj stvari, smatralo se da su Hičiji bili zainteresovani za inteligentna bića - ne kažem da su mnogo takvih otkrili - a takvih zaista nije bilo mnogo na Pegi. Najbistrija životinja bila je jedna vrsta grabljivaca, veličine lisice, spora kao krtica. Koeficijent inteligencije joj je bio kao kod ćurke, što je ona i dokazala time što je sebi bila najveći neprijatelj. Plen su joj bile još gluplje i sporije životinje od nje same - tako da je za nju uvek bilo dovoljno hrane - a najčešći pojedinačni uzrok njene smrti bio je gušenje mrvicama hrane kad bi se prejela, pa onda povraćala pošto se prejede. Ljudska bića su mogla da se hrane ovim grabljivicama ako su htela, kao i životinjama koje je ona lovila, kao i dobrim delom ostalih biljaka i životinja uopšte uzev... pod uslovom da dobro paze.
<BR>&nbsp;&nbsp;&nbsp;&nbsp;&nbsp;Oni siroti istraživači uranijumove rude nisu dobro pazili. U trenutku kad je tropsko sunce svom žestinom opalilo džunglu, a Volters se spustio na najbliži proplanak, jedan od njih je zbog toga već bio mrtav.
<BR>&nbsp;&nbsp;&nbsp;&nbsp;&nbsp;Lekarski tim nije imao vremena da se bavi umrlima, pa se sjatio oko onih koji su jedva još bili živi, dok su Voltersa poslali da iskopa grob. Za trenutak on se ponadao da će ovaj posao moći da preda pastirima, ali njihova stada su se bila raspršila na sve strane. I čim se on okrenuo leđima, razišli su se i pastiri.
<BR>&nbsp;&nbsp;&nbsp;&nbsp;&nbsp;Mrtav čovek je izgledao kao da mu je najmanje devedest godina, a zaudarao je kao da mu je sto deset, a u stvari na privesku oko ruke pisalo je da se zove Silim Jasmeneh, da ima dvadeset tri godine, i da je rođen u nekom naselju udžerica južno od Kaira. Ostali deo njegove životne priče lako se mogao razabrati. Koprcao se nekako po egipatskim ćumezima dok nije stasao, slučajem se nekim snašao da plati kartu za let u novi život na Pegi, gušio se od vreline u jednom od ležajeva na deset spratova u transportnoj letelici trpeo samrtne muke pri spuštanju na površinu u lenderu - kao jedan od pedeset kolonista privezanih kaiševima u ljusci bez pilota odgurnutoj iz kružne putanje potiskom koji je došao spolja, istreseni u užasnom strahu pri dolasku na odredište i dok su im se otvarali padobrani iz njih je izletao izmet. U stvari gotovo svi lenderi su se bezbedno spustili. Samo oko tri stotine kolonista, do sada, se razmrskalo ili udavilo. Jasmeneh je imao barem sreću da mu se to ne dogodi, ali kad je pokušao da promeni zanimanje i umesto uzgajanja ječma pređe na istraživanje teških metala, sreća ga je izdala pošto je njegova grupa zaboravila da pazi dobro. U gomoljastom korenju kojim su se prehranjivali kada im je ponestalo zaliha kupljenih u radnji nalazio se, kao u gotovo svim drugim pristupačnim vrstama hrane na Pegi, sastojak koji uništava C-vitamin - čije se posledice moraju iskusiti da bi čovek shvatio koliko je to opasno. Oni još ni tada nisu shvatili. Znali su da postoji opasnost. Svi do jednoga. Želeli su samo da dobiju još jedan dan, pa onda još jedan dan, i još jedan, a za to vreme zubi su im se rasklatili a iz usta im je zaudaralo, i kad su pastiri slučajno naišli na njihov logor, za Jasmeneha je bilo suviše kasno, a i za ostale skoro isto tako.
<BR>
<BR>&nbsp;&nbsp;&nbsp;&nbsp;&nbsp;Vi, razume se, shvatate da "slabićstvo" koje Robin ovde pravda nije Voltersovo. Robin nikada nije bio slabić, osim kad bi mu s vremena na vreme bilo potrebno da sebe uveri da nije. Ljudi su tako čudni!
<BR>
<BR>&nbsp;&nbsp;&nbsp;&nbsp;&nbsp;Volters je morao da preveze sve njih zajedno, i preživele i spasioce, do logora na kome će jednog dana biti izgrađena petlja, i gde se već nalazilo najmanje desetak stalnih naseobina. Kad je najzad stigao nazad do svojih Libijaca, g. Lukman je bio jako besan. Prilepio se uz vrata Voltersovog aviona i počeo da viče na njega. "Trideset sedam sati ste odsutni! Pa to je užasno! Za ogromne pare koje vam plaćamo prema ugovoru mi očekujemo da obavljate svoje usluge!"
<BR>&nbsp;&nbsp;&nbsp;&nbsp;&nbsp;"Radilo se o životu ili smrti, g. Lukman", reče Volters, pokušavajući da mu se u glasu ne oseti bes i premor dok je zaustavljao letelicu.
<BR>&nbsp;&nbsp;&nbsp;&nbsp;&nbsp;"Život je ovde najjeftinija stvar! A smrt će nam svima doći!"
<BR>&nbsp;&nbsp;&nbsp;&nbsp;&nbsp;Volters se progura pored njega i skoči na zemlju. "To su bili vaši Arapi, g. Lukman -"
<BR>&nbsp;&nbsp;&nbsp;&nbsp;&nbsp;"Nisu! Egipćani!"
<BR>&nbsp;&nbsp;&nbsp;&nbsp;&nbsp;"...pa, vaši muslimani, ipak..."
<BR>&nbsp;&nbsp;&nbsp;&nbsp;&nbsp;"Ne bi me se ticalo ni da su moja rođena braća! Naše vreme je dragoceno! Ovde su posredi vrlo krupni poslovi!"
<BR>&nbsp;&nbsp;&nbsp;&nbsp;&nbsp;Zašto bi se trudio da suzdržava svoj bes? Volters je zarežao: "To je zakon, Lukmane. Ja samo iznajmljujem avion; u slučaju hitne potrebe dužan sam da ukažem pomoć. Pročitajte svoj lepi ugovor!"
<BR>&nbsp;&nbsp;&nbsp;&nbsp;&nbsp;Na tu tvrdnju se nije moglo ništa odgovoriti, ali je Voltersa jako razbesnelo što Lukman nije ni pokušao da odgovori već je reagovao tako što mu je natovario sve poslove koji su se u njegovom odsustvu bili nagomilali. I to da ih sve posvršava odmah. Odnosno što pre. A ako Volters uopšte nije stigao da odspava, pa, svi ćemo mi jednom usnuti zauvek, zar ne?
<BR>&nbsp;&nbsp;&nbsp;&nbsp;&nbsp;I tako neispavan, Volters je tokom sledećeg sata leteo noseći magnetne sonde - što je bio naporan i osetljiv posao - vukao je magnetni senzor koji se nalazio sto metara iza aviona, pokušavajući da spreči tu prokletu nezgrapnu stvar da se zaplete u neko drvo ili zarije u zemlju. I dok je tako pokušavao da istovremeno kontroliše dve letelice, povremeno je zlovoljno razmišljao o tome da je Lukman lagao; sigurno ne bi bilo svejedno da su oni Egipćani bili zemljaci-Libijci, a pogotovu braća. Nacionalizam nije bio ostavljen dole na Zemlji. Već su se javljali pogranični sukobi, gaučosi protiv uzgajalaca pirinča kad bi stada goveda potražila da se napiju na pirinčanim poljima i izgazila mlade nasade; Kinezi protiv Meksikanaca zbog pogrešno uknjiženog zahteva za dodelu zemljišta; Afrikanci protiv Kanađana, Sloveni protiv Hispano-Amerikanaca bez ikakvog razloga koji bi neupućenima mogao biti jasan. Već dovoljno loše. Ono što je bilo još gore, zla krv je ponekad dolazila do izražaja između jednog i drugog Slovena, jednog i drugog Latinoamerikanca.
<BR>&nbsp;&nbsp;&nbsp;&nbsp;&nbsp;A na Pegi je život mogao da bude tako lep. Na njoj je bilo svega - gotovo svega, ako ne računate stvari kao na primer C-vitamin; bila je Hiči-planina, sa vodopadom nazvanim Biserni Slap, osam stotina metara mlečnobele bujice koja se slivala direktno sa južnih glečera; bile su tu šume koje su mirisale na cimet, na Malom kontinentu, i u njima glupavi, dobroćudni majmuni nežno ljubičaste boje - to jest, ne pravi majmuni. Ali jako slatki. Pa onda Stakleno More. Pa Pećine Vetrova. Pa farme - da, posebno farme! Upravo zbog tih farmi su se toliki milioni i desetine miliona Afrikanaca, Kineza, Indusa, Hispano-Amerikanaca, siromašnih Arapa, Iranaca, Iračana, Poljaka - toliki milioni očajnika spremno odlučivali da odu tako daleko od Zemlje i svojih domova.
<BR>&nbsp;&nbsp;&nbsp;&nbsp;&nbsp;"Siromašni Arapi", razmišljao je on, ali bilo ih je i bogatih. Kao ova četvorica za koje on radi. Kad su oni govorili o "vrlo krupnim poslovima" računali su u odnosu na dolare i cente, to je bilo jasno. Ova ekspedicija nije stajala malo novaca. Samo u njegovom ugovoru nalazio se šestocifren iznos - šteta što od te sume ne može da zadrži više za sebe! A to je bio gotovo najmanji deo u odnosu na ono što su platili za šatore sa automatskim rasklapanjem i za sonde, za mikrofone i uređaje za uzimanje uzoraka stenja; za korišćenje satelita za one slike u lažnim bojama i za izradu topogafskih karata uz pomoć radara; za instrumente za koje su njemu plaćali da ih vuče unaokolo... i šta će biti sledeći korak? Sledeći korak biće da će morati da kopaju. Kopanje jame da bi se doprlo do nalazišta soli koje su locirali, tri hiljade metara u dubinu, koštalo bi milione...
<BR>&nbsp;&nbsp;&nbsp;&nbsp;&nbsp;Ali neće, otkrio je on, zato što su i oni imali nešto od nezakonito stečene Hiči-tehnologije o kojoj je Von pričao Doli.
<BR>&nbsp;&nbsp;&nbsp;&nbsp;&nbsp;Prvo što su ljudska bića naučila o davno nestalim Hičijima bilo je da su oni voleli da kopaju tunele, jer su rezultati tih njihovih radova ležali na sve strane ispod površine planete Venere. A ono čime su prokopavali tunele bilo je pravo čudo tehnologije - indukcioni projektor koji je razmekšavao kristalnu strukturu stenja i pretvarao je u nekakvu razređenu masu; onda je ispumpavao tu razređenu masu a prokope oblagao onim tvrdim, kompaktnim Hiči-metalom, koji je svetlucao plavičastom bojom. Takvi projektori su još postojali, samo nisu bili u privatnim rukama.
<BR>&nbsp;&nbsp;&nbsp;&nbsp;&nbsp;Međutim, izgleda da su se nalazili u rukama grupe g. Lukmana... što je značilo da iza njih stoji ne samo novac već i neko ko je uticajan... što znači neko ko je veoma moćan; a po uzgrednim napomenama izrečenim tokom kratkih obeda i odmora, Volters je podozrevao da je taj neko čovek po imenu Robinet Brodhed.
<BR>&nbsp;&nbsp;&nbsp;&nbsp;&nbsp;Nalazište soli je bilo pouzdano utvrđeno, odabrana su mesta za pravljenje bušotina, glavni posao ekspedicije bio je obavljen. Preostalo je samo da se proveri još nekoliko drugih mogućnosti i izvrši ponovna provera. Čak je i Lukman počeo da se opušta, pa su u večernjim satima pričali ko je odakle došao. Ispalo je da su njih četvorica došli ne iz Libije, čak ne ni iz Pariza. Već iz Teksasa, gde je u proseku na svakoga od njih dolazilo po 1,75 žena i oko pola tuceta dece ukupno uzevši. Ne sasvim ravnomerno raspoređenih, koliko je Volters bio u stanju da razabere, ali ni oni sami, možda namerno, nisu tačno znali sve detalje. Da bi ih podstakao da govore otvoreno, Volters je najedanput počeo da priča o Doli. Više nego što je nameravao. O tome kako je jako mlada. O tome kako izvodi jednu zabavnu tačku. O njenim ginjolima. Pričao im je o tome kako je vešta jer sve one lutke pravi sama - patka, kučence, šimpanzu, klovna. I najlepše od svega, jednog Hičija. Dolin Hiči ima zavaljeno čelo, kukast nos, isturenu bradu i oči koje dosežu sve do ušiju, kao na egipatskim zidnim slikama. Iz profila gledano, lice se gotovo protezalo po jednoj kosoj liniji - što je sve bilo izmišljeno, naravno, jer u to vreme niko još nije bio video nekog Hičija.
<BR>&nbsp;&nbsp;&nbsp;&nbsp;&nbsp;Najmlađi Libijac, Favzi, klimao je mudro. "Da, dobro je to kad žena zarađuje", izjavio je.
<BR>&nbsp;&nbsp;&nbsp;&nbsp;&nbsp;"Nije to samo zbog novca. Ovako ima čime da se zanima, znate. Pa ipak, bojim se da joj je u Port Hegrametu prilično dosadno. Nema, u stvari, s kim da razgovara."
<BR>&nbsp;&nbsp;&nbsp;&nbsp;&nbsp;Čovek po imenu Šamin takođe zaklima. "Programi", dade on uman savet. "Dok sam ja imao samo jednu ženu nabavio sam joj bio nekoliko programa da joj prave društvo. Naročito su joj se sviđali 'Draga Ebi' i "Fatimini prijatelji', sećam se."
<BR>&nbsp;&nbsp;&nbsp;&nbsp;&nbsp;"I ja bih to voleo, ali na Pegi još nema takvih stvari. Njoj je vrlo teško. Zato ne mogu stvarno da je krivim kad sam ja, znate, raspoložen za ljubav a ona nije", i tu Volters prekide jer su se Libijci smejali.
<BR>&nbsp;&nbsp;&nbsp;&nbsp;&nbsp;"U drugoj glavi Kurana piše", reče Favzi cerekajući se, "da je žena naša njiva i da mi možemo da oremo svoju njivu kad nam se prohte. Tako kaže Al-Bakara, Krava."
<BR>&nbsp;&nbsp;&nbsp;&nbsp;&nbsp;Volters, uzdržavajući se da se ne naljuti, pokuša da se našali: "Na žalost, moja žena nije krava."
<BR>&nbsp;&nbsp;&nbsp;&nbsp;&nbsp;"Na žalost, vaša žena nije žena", grdili su Arapi. Tamo dole u Hjustonu mi za takve kao što ste vi imamo jedan izraz: smotala ga mačka. Za muškarca je to sramotan položaj."
<BR>&nbsp;&nbsp;&nbsp;&nbsp;&nbsp;"E, slušajte", poče Volters, zacrvenevši se; a onda ponovo priguši svoj bes. Malo dalje, kod šatora za pripremanje hrane, Lukman podiže pogled sa suda iz koga im je brižljivo odmeravao dnevno sledovanje rakije i namršti se kad je začuo povišene tonove. Volters se savlada i nasmeši se pomirljivo. "Nećemo se mi nikada složiti", reče, "ali, bez obzira, budimo prijatelji." Pokušao je da promeni temu. "Stalno se pitam", rekao je, "zašto ste rešili da naftu tražite baš ovde na polutaru."
<BR>
<BR>&nbsp;&nbsp;&nbsp;&nbsp;&nbsp;Voltersovo podozrevanje da Robin Brodhed finansira ove istraživače bilo je sasvim osnovano. Voltersovo mišljenje o tome šta ga na to pokreće - nije bilo sasvim osnovano. Robin je bio čovek koji je jako poštovao moralne norme, ali ne i zakonske, najčešće. Bio je takođe čovek (kao što vidite i sami) koji je jako voleo da natukne ponešto o sebi, posebno kad je o sebi govorio u trećem licu.
<BR>
<BR>&nbsp;&nbsp;&nbsp;&nbsp;&nbsp;Favzi napući usne pažljivo promatrajući Voltersovo lice pre nego što je odgovorio. "Po mnogim znakovima utvrdili smo da je ovo u geološkom smislu pogodno tle."
<BR>&nbsp;&nbsp;&nbsp;&nbsp;&nbsp;"Pa, sigurno - svi ti satelitski snimci su već objavljeni, znate. Nisu nikakva tajna. Ali postoje i naoko bolji geološki tereni u severnoj hemisferi, oko Staklenog mora."
<BR>&nbsp;&nbsp;&nbsp;&nbsp;&nbsp;"Sad je dosta", prekide ga Favzi, povišenim tonom. "Vi niste plaćeni da postavljate pitanja, Volters."
<BR>&nbsp;&nbsp;&nbsp;&nbsp;&nbsp;"Samo sam..."
<BR>&nbsp;&nbsp;&nbsp;&nbsp;&nbsp;"Zabadate nos u ono što vas se ne tiče, eto šta radite!"
<BR>&nbsp;&nbsp;&nbsp;&nbsp;&nbsp;I tako se ponovo razgalamiše, samo ovog puta im je prišao Lukman noseći po osamdeset mililitara rakije za svakoga. "Šta je to?" zapitao je. "Šta to pita Amerikanac?"
<BR>&nbsp;&nbsp;&nbsp;&nbsp;&nbsp;"Nije važno. Nisam mu odgovorio."
<BR>&nbsp;&nbsp;&nbsp;&nbsp;&nbsp;Lukman ga je streljao pogledom jedan čas, držeći u ruci Voltersovo sledovanje rakije, i onda ga naglim pokretom podiže ka ustima i sasu u grlo. Volters se uzdrža od srditog protesta. Nije mu toliko bilo stalo. U stvari, nije ni želeo da pije s ovim ljudima. U svakom slučaju izgledalo je da brižljivo odmeravanje mililitara nije sprečilo Lukmana da, pre toga, već potegne dva-tri gutljaja nasamo, pošto je bio crven u licu, a glas mu je bio promukao. "Volterse", zarežao je, "ja bih vas kaznio za to čačkanje da je nešto važno u pitanju, ali nije. Želite da znate zašto ovde istražujemo, na daljini od sto sedamdeset kilometara od mesta gde će biti izgrađena lansirna petlja? Onda pogledajte naviše!" On teatralnim pokretom izbaci ruku u pravcu mračnog neba, a zatim otetura dalje, smejući se. Preko ramena dobaci: "Ionako više nije važno!"
<BR>&nbsp;&nbsp;&nbsp;&nbsp;&nbsp;Volters je buljio za njim, a zatim baci pogled u pravcu noćnog neba.
<BR>&nbsp;&nbsp;&nbsp;&nbsp;&nbsp;Jedna sjajna, plavičasta kuglica klizila je preko nepoznatih sazvežđa. Transportna letelica! Astroplan S. Ja. Brodhed ušao je u višu orbitu. Njegov kurs leta mu je bio jasan; spustiće se u nižu orbitu i tu će se zaustaviti, ogromni omanji mesec plavičastog sjaja, u obliku krompira, na nebu bez oblaka iznad planete Pegi. Kroz devetnaest sati će se zaustaviti. Pre isteka tog vremena on mora da bude u svom šatlu da bi je dočekao, da bi učestvovao u besomučnom prebacivanju iz vazduha na kopno onih osetljivih delova tovara i onih privilegovanih putnika, ili će manevrisanjem 'gurati' kapsule u slobodnom padu iz njihovih putanja kako bi prestravljene došljake donele u njihov novi dom.
<BR>&nbsp;&nbsp;&nbsp;&nbsp;&nbsp;Volters je u sebi zahvalio Lukmanu što mu je ukrao piće; ove noći neće moći sebi da dozvoli spavanje. Dok su četvorica Arapa spavala, on je rasturao šatore i stavljao opremu na mesto, pripremajući i svoju letelicu, i razgovarao sa bazom da bi proverio da li je određen za ovo prevoženje. Jeste, određen je. Ako bude stigao do podne idućeg dana, daće mu taj zadatak, i na taj način priliku da dobro zaradi na ovim besomučnim preletima tamo i natrag koji će omogućiti da se transportni brod isprazni i oslobodi za povratni let. U cik zore probudio je Arape koji su psovali, saplićući se unaokolo. Pola sata kasnije ukrcali su se u avion i krenuli kući.
<BR>&nbsp;&nbsp;&nbsp;&nbsp;&nbsp;Stigao je na aerodrom i prerano, mada je u njemu nešto jednolično šaputalo prekasno, prekasno...
<BR>&nbsp;&nbsp;&nbsp;&nbsp;&nbsp;Prekasno za šta? A onda je ustanovio. Kad je hteo da plati gorivo, na monitoru je zasvetlela crvena nula. Nije bilo ni pare na njegovom i Dolinom zajedničkom računu u banci.
<BR>&nbsp;&nbsp;&nbsp;&nbsp;&nbsp;Nemoguće! - ili ne istinski nemoguće, pomislio je, gledajući u pravcu mesta na kosmodromu gde je pre mesec dana stajao Vonov lender, koga tamo više nije bilo. I kada je ugrabio vreme da odjuri do njegovog stana, nije ga istinski iznenadilo ono što je tamo ustanovio. Knjižice iz banke nije bilo, a u prvom redu nije bilo same Doli.
<BR>&nbsp;&nbsp;&nbsp;&nbsp;&nbsp;U tom trenutku nisam uopšte mislio na Odija Voltersa. Da jesam, sigurno bih zbog njega zaplakao - ili zbog sebe. Smatrao bih da imam, ako ništa drugo, dobar izgovor da zaplačem. Tragedija u kojoj te mila, slatka dragana napušta, meni je bila dobro poznata, jer je moja sopstvena izgubljena dragana ostala zarobljena u jednoj crnoj rupi, pre mnogo, mnogo godina.
<BR>&nbsp;&nbsp;&nbsp;&nbsp;&nbsp;Ali uistinu, ja na njega nisam uopšte pomislio. Bio sam zauzet svojim ličnim stvarima. Ono što me je najizrazitije okupiralo bili su bolni ubodi u stomaku, mada sam takođe dosta vremena provodio razmišljajući o opakim teroristima koji su ugrožavali mene i sve oko mene.
<BR>&nbsp;&nbsp;&nbsp;&nbsp;&nbsp;Razume se, to nije bilo jedino zlo oko nas. Ja sam razmišljao o svojim istrošenim crevima zato što su me ona na to prisiljavala. Međutim, za to vreme moje arterije, nabavljene u radnji, polako su se zakrečavale, dok je svakog dana šest hiljada ćelija izumiralo u mom nezamenljivom mozgu; a za to vreme zvezde su usporile svoje kretanje i vaseljena se kretala ka svojoj konačnoj entropijskoj smrti, a za to vreme - za to vreme, sve je ako bolje razmislite, jurilo nizbrdo. A ja ni na jednu od tih stvari nisam pomislio.
<BR>&nbsp;&nbsp;&nbsp;&nbsp;&nbsp;Ali tako to biva, zar ne? Mi nastavljamo da živimo zato što smo se istrenirali da ne mislimo ni na jedno od onih "za to vreme" - sve dok nas, kao moja utroba, oni na to ne prisile.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
