<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Kada su se Hičiji sakrili u Švarcšildovom omotaču u središtu Galaksije, znali su da neće biti laka komunikacija između njih, onako prestravljenih, i ogromnog svemira napolju. Ipak nisu smeli da ostanu bez vesti spolja.
<BR>&nbsp;&nbsp;&nbsp;&nbsp;&nbsp;I tako su postavili mrežu zvezdica ispred same crne rupe. Bile su dovoljno udaljene tako da tutnjeća radijacija izazvana upadnim česticama u rupu nije zagušivala njihova integrisana kola, a bilo ih je u dovoljnom broju tako da ako bi otkazala ili bila uništena jedna - čak i njih stotinu - preostale bi i dalje primale i registrovale podatke sa njihovih špijunskih stanica sa ranim upozorenjem, rasutih po celoj Galaksiji. Hičiji su bili pobegli i sakrili se, ali su ostavili za sobom oči i uši.
<BR>&nbsp;&nbsp;&nbsp;&nbsp;&nbsp;I tako bi se s vremena na vreme poneka odvažna duša iskrala iz središta da bi utvrdila šta su te oči videle i te uši čule. Kada su Zapovednik i njegova posada bili otposlati da provere da neka zvezda nije zalutala, dodatni zadatak bio im je i provera monitora. Bilo ih je petoro na svemirskom brodu - petoro živih bića, u svakom slučaju. Po svemu sudeći biće koje je najviše zanimalo Zapovednika bilo je mršavo, bledo, žensko, sjajne kože, po imenu Duplo. Po Zapovednikovim merilima, ona je bila zanosna lepotica. A takođe i seksualno privlačna - jedanput godišnje, bez izuzetka - i taj trenutak, po njegovom mišljenju, upravo se približavao!
<BR>&nbsp;&nbsp;&nbsp;&nbsp;&nbsp;Samo da još ne dođe, molio se on. Molila se i Duplo, jer je prolazak kroz rub Švarcšildovog omotača bio užasno težak posao. Čak i kad je brod za njega specijalno opremljen. Bilo je još takvih otvarača za konzerve - Von je ukrao jedan od njih - ali su oni ovaj posao mogli da obave samo donekle. Vonov brod nije mogao da prodre u obzorje događanja i da ostane čitav. Mogao je samo da se protegne do njega jednim svojim delom.
<BR>&nbsp;&nbsp;&nbsp;&nbsp;&nbsp;Zapovednikov brod je bio veći i jači. Uprkos tome, usled drmusanja, bacakanja, užasnog mrcvarenja prilikom prolaska kroz obzorje događanja, Zapovednik i Duplo i ostala četiri člana posade bili su snažno prignječeni u svojim sedištima, i iz blještave spirale sevale su bešumno velike sjajne iskre koje su zasipale celu kabinu; od jarke svetlosti bolele su ih oči, od silovitih udara tela su im bila ugruvana; a to je trajalo i trajalo. Po subjektivnoj proceni posade, čitav sat i više, i to vreme je predstavljalo čudnu, promenljivu mešavinu normalnog tempa kretanja sveukupne vaseljene i usporenog tempa kretanja unutar crne rupe.
<BR>&nbsp;&nbsp;&nbsp;&nbsp;&nbsp;Ali najzad su prešli u svemirsko prostranstvo, oslobođeno dejstva ovih sila. Užasno trzanje je prestalo. Zaslepljujuća svetlost je iščezla. Pred njima je svetlucala Galaksija, baršunasta kupola mlečno-bele boje poprskana sjajnim, upadljivim zvezdama, i kako su se nalazili još uvek u samom središtu, tek tu i tamo ugledali bi po koju tamnu površinu.
<BR>&nbsp;&nbsp;&nbsp;&nbsp;&nbsp;"Neka je hvala montiranim umovima", reče Zapovednik, dok se sa širokim osmehom na licu izvlačio iz svojih vezova - sa ustima razvučenim u osmeh ličio je na lobanju koju upotrebljavaju studenti medicine - "mislim da smo uspeli!" Posada se sledeći njegov primer takođe oslobodila kaiševa, ćućoreći pri tom veselo međusobno. Pošto su ustali sa sedišta kako bi počeli svoj posao prikupljanja podataka, Zapovednikova koščata ruka uhvati za ruku Duplo. Bila je ovo prilika za veselje - kao što su se radovali kapetani kitolovca "Nentakit" kad su prošli Rt Horn, kao što su prvi američki doseljenici u kolima s arnjevima odahnuli kad su se spustili niz padine u obećanu zemlju Oregon ili Kaliforniju. Nevolje i opasnost nisu prošle. Moraće kroz sve to da prođu ponovo kad se budu vraćali unutra. Ali sada, najmanje nedelju dana moći će da budu na miru i da prikupljaju podatke; to je bio onaj prijatni deo putovanja.
<BR>&nbsp;&nbsp;&nbsp;&nbsp;&nbsp;Odnosno trebalo je da bude.
<BR>&nbsp;&nbsp;&nbsp;&nbsp;&nbsp;Trebalo je da bude ali nije, jer kad je Zapovednik obezbedio siguran let broda a član posade po imenu Potkovica uključio komunikacione uređaje, svi senzori koliko ih je bilo zablještali su ljubičastom bojom. Hiljadu automatskih orbitalnih stanica objavljivale su krupnu vest! Važnu vest - rđavu vest, a sve banke podataka htele su istovremeno da saopšte svoje loše vesti.
<BR>&nbsp;&nbsp;&nbsp;&nbsp;&nbsp;Nastao je zaprepašćen tajac među Hičijima. A onda je došla do izražaja njihova uvežbanost. Oni savladaše svoj užas zaprepašćenja, a kabina na Hiči-brodu uzavre od aktivnosti. Primali su vesti i sravnjivali ih, analizirali i upoređivali. Poruke su se gomilale. Slika o tome šta se događa uobličila se.
<BR>&nbsp;&nbsp;&nbsp;&nbsp;&nbsp;Prethodno prikupljanje podataka obavljeno je na isti ovaj način samo pre nekoliko nedelja, mereno gamižućim proticanjem vremena unutar velike središnje crne rupe - otprilike pre nekoliko decenija mereno galopirajućim proticanjem vremena u okolnoj vaseljeni. Pa opet, nije prošlo mnogo vremena! U odnosu na trajanje zvezda!
<BR>&nbsp;&nbsp;&nbsp;&nbsp;&nbsp;Ipak, čitav svet je bio izmenjen.
<BR>&nbsp;&nbsp;&nbsp;&nbsp;&nbsp;P. - Šta je gore od predviđanja koje se ne obistini?
<BR>&nbsp;&nbsp;&nbsp;&nbsp;&nbsp;O. - Predviđanje koje se obistini pre nego što se očekuje.
<BR>&nbsp;&nbsp;&nbsp;&nbsp;&nbsp;Hičiji su bili ubeđeni da će se inteligentan i tehnološki razvijen život pojaviti u Galaksiji. Identifikovali su bili više od jednog tuceta nastanjenih svetova - i to ne samo nastanjenih, već perspektivnih u smislu razvoja inteligencije. Za svaki od njih sačinili su po jedan plan.
<BR>&nbsp;&nbsp;&nbsp;&nbsp;&nbsp;Neki planovi su omanuli. Postojala je vrsta kosmatih četvoronožaca na jednoj vlažnoj, hladnoj planeti toliko blizu Orionove magline da je njeno jutarnje rumenilo ispunjavalo nebo, a mala, hitra stvorenja imala su šape spretne kao u rakuna i oči kao u lemura. Oni će jednog dana otkriti upotrebu alata, smatali su Hičiji; i vatru; i gradove; i tehnologiju i letenje u kosmos. Tako je i bilo, i oni su ih sve upotrebili da zatruju svoju planetu i desetkuju svoju rasu. Postojala je druga jedna rasa šestonogih prstenastih stvorenja koja su udisala amonijak, vrlo perspektivna, na žalost suviše blizu jedne zvezde koja je postala supernova. Kraj za stvorenja koja su udisala amonijak. Postojala su ledena, spora, ljigava stvorenja koja su zauzimala posebno mesto u istoriji Hičija. Oni su preneli onu užasnu vest koja je naterala Hičije da se sakriju, i to je bilo dovoljno da zauzmu jedinstveno mesto. Oni su, štaviše, bili ne samo perspektivni već u stvari i inteligentni; ne samo inteligentni, već civilizovani! Tehnološki razvoj bio im je već nadohvat ruke. Ali na njih su neopravdano mnogo "secovali" u galaktičkoj kladionici zato što je njihov ljigavi metabolizam jednostavno bio suviše spor da bi se takmičili sa toplokrvnijim, hitrijim rasama.
<BR>&nbsp;&nbsp;&nbsp;&nbsp;&nbsp;Ali jedna rasa će, jednoga dana, stići u kosmos i preživeti. Bar su se Hičiji tome nadali.
<BR>&nbsp;&nbsp;&nbsp;&nbsp;&nbsp;I od toga su i strahovali jer su znali još dok su pravili planove za svoje povlačenje da bi rasa koja bi mogla da ih dostigne, isto tako mogla i da ih prestigne. Ali kako je bilo moguće da se ta pretnja ostvari tako brzo? Prošlo je samo šezdeset zemaljskih godina od poslednjeg proveravanja!
<BR>&nbsp;&nbsp;&nbsp;&nbsp;&nbsp;Tada su udaljeni monitori koji su kružili oko planete Venere prikazali dvonožne sapijense, koji su otkopali napuštene tunele Hičija, istražujući svoj maleni sunčev sistem u kosmičkim letelicama pokretanim reaktivnim mlaznim motorima. Žalosno primitivni, naravno. Ali perspektivni. Za sto do dvesta godina - najviše četiri do pet stotina godina, smatrali su Hičiji - dovoljno je verovatno da će pronaći asteroid Kapiju. A sto do dvesta godina posle toga mogli bi početi da shvataju tehnologiju ...
<BR>&nbsp;&nbsp;&nbsp;&nbsp;&nbsp;Međutim, događaji su se odvijali takvom brzinom! Ljudska bića su pronašla svemirske brodove na Kapiji, pa Fabriku hrane - ogromno, udaljeno staniše koje su Hičiji upotebili za smeštaj ondašnje najperspektivnije Zemljine rase, australopitekusa. Sve je to palo u ruke ljudima, a to još nije bio kraj priče.
<BR>
<BR>&nbsp;&nbsp;&nbsp;&nbsp;&nbsp;Možda ovde postoji lagana zbrka koju bi trebalo da otklonim. Robinet (i svi ostali pripadnici ljudske rase) nazvali su ove ljude Hičijima. Razume se, oni sebe nisu tako nazivali baš kao što domorodačko stanovništvo Amerike sebe nije nazivalo Indijancima niti su afrička Koi-San plemena sebe nazivala Hotentotima i Bušmanima. Hičiji su u stvari sebe nazivali inteligentnim bićima. Ali time se mnogo ne dokazuje. Baš kao ni nazivom Homo sapiens.
<BR>
<BR>&nbsp;&nbsp;&nbsp;&nbsp;&nbsp;Zapovednikova posada je bila dobro obučena. Kada su dobili podatke, i propustili ih kroz montirane umove, i tabulirali ih, i rezimirali, onda su stručna lica pripremila izveštaje. Bela-Buka je bio navigator. Njegova dužnost je bila da odredi položaj svih mesta sa kojih su stigli izveštaji i da ažurira arhivu lokatorskih uređaja. Potkovica je rukovao komunikacijskim uređajima, i bio je od svih najzaposleniji - osim možda Meleskinje, integratora, koja je jurila od jednog do drugog pulta, šaputala nešto montiranim umovima i upućivala na ponovnu proveru i sravnjivanje podataka. U ovom trenutku nije bilo potrebno stručno znanje ni Proboda, koji je bio stručnjak za probijanje iz crne rupe, a ni same Duplo, čija se stručnost sastojala u rukovanju uređajima sa daljinskim komandama, pa su oni ostalima pružili moralnu podršku, kao i Zapovednik, kome su rebrasti mišići na licu vijugali kao guje dok je čekao na sređene izveštaje.
<BR>&nbsp;&nbsp;&nbsp;&nbsp;&nbsp;I Meleskinja je bila zaljubljena u Zapovednika, pa mu je zato prvo davala najmanje preteće izveštaje.
<BR>&nbsp;&nbsp;&nbsp;&nbsp;&nbsp;Prvo, činjenica je da su kosmičke letelice sa Kapije bile otkrivene i korišćene. Pa, to ništa ne smeta! To je bio deo plana, mada je on bio poremećen time što se to dogodilo tako brzo.
<BR>&nbsp;&nbsp;&nbsp;&nbsp;&nbsp;Drugo, činjenica je da je Fabrika hrane otkrivena, kao i artefakt koji su ljudi nazvali Hiči-nebo. Te vesti su bile stare, sada već više decenija stare. Isto tako ne opasne. Isto tako su remetile plan - mnogo su ga remetile, jer bilo je zamišljeno da Hiči-nebo zadrži u klopci svaki brod koji na njega sleti, a to što je bila uspostavljena dvosmerna komunikacija ukazivalo je da je među tim dvonožnim novajlijama došlo do sasvim neočekivanog progresa.
<BR>&nbsp;&nbsp;&nbsp;&nbsp;&nbsp;Treće, stigla je poruka od naroda iz kosmičkog jedrenjaka zbog čega su se žile na Zapovednikovom licu još brže izvijale. Otkriti jedan brod u sunčevom sistemu bila je jedna stvar - locirati ga u međuzvezdanom prostranstvu bila je druga, zabrinjavajuće zadivljujuća.
<BR>&nbsp;&nbsp;&nbsp;&nbsp;&nbsp;I četvrto...
<BR>&nbsp;&nbsp;&nbsp;&nbsp;&nbsp;Četvrto je bio dijagram Bele-Buke koji je pokazivao gde se u sadašnjem trenutku nalaze svi poznati kosmički brodovi Hičija koje sada koriste ljudska bića, i kad ga je Zapovednik video on zaskiča od ljutine i straha. "Prikaži ga zajedno sa zabranjenim svemirskim zonama!" zapovedi. I čim su lepeze sa podacima bile nameštene i pojavila se kombinovana slika, žile na njegovim obrazima zadrhtaše kao otkinute žice na harfi. "Oni istražuju crne rupe", reče on, utanjivši glasom.
<BR>&nbsp;&nbsp;&nbsp;&nbsp;&nbsp;Bela-Buka klimnu. "Ima još nešto", reče on. "Neke od tih letelica nose razbijače poretka. One mogu da prodru."
<BR>&nbsp;&nbsp;&nbsp;&nbsp;&nbsp;A Meleskinja, integrator, dodade: "Izgleda da ne shvataju značenje znakova opasnosti."
<BR>&nbsp;&nbsp;&nbsp;&nbsp;&nbsp;Pošto su predali svoje izveštaje, ostali članovi posade učtivo su čekali na dalje naredbe. Ovo je sada bio Zapovednikov problem. Jako su se nadali da će on biti u stanju da ga reši.
<BR>&nbsp;&nbsp;&nbsp;&nbsp;&nbsp;Žena po imenu Duplo nije zapravo bila zaljubljena u Zapovednika, jer još nije bilo vreme za to, ali znala je da će biti. Sasvim skoro. U roku od nekoliko narednih dana, najverovatnije. I tako je pored zabrinutosti zbog zapanjujuće i zastrašujuće vesti, takođe brinula i zbog Zapovednika. Baš njemu se već grčila gornja usna. Mada još nije bilo vreme, ona ispruži svoju mršavu ruku i stavi je preko njegove. Zapovednik je bio toliko duboko zamišljen da je nije čak ni primetio, ali ju je rasejano potapšao.
<BR>&nbsp;&nbsp;&nbsp;&nbsp;&nbsp;Potkovica je zašmrkao što je kod Hičija bilo kao da se nakašljao, a onda je zapitao: "Želite li da uspostavimo kontakt sa montiranim umovima?"
<BR>&nbsp;&nbsp;&nbsp;&nbsp;&nbsp;"Ne sada", zašištao je Zapovednik, trljajući se po grudima slobodnom pesnicom. Od toga se čula škripa, i to glasna u tišini kabine. Ono što je zapovednik stvarno želeo da učini bilo je da se vrati u svoju crnu rupu u središtu Galskije i navuče zvezde preko glave. Što nije bilo moguće. Drugo što bi bilo dobro učiniti bilo je da pobegne natrag u to isto pouzdano, bezbedno središte i podnese raport višim vlastima. Više vlasti bi onda mogle da donose odluke. Oni bi mogli biti ti koji bi rukovali montiranim umovima podataka, koji bi se vrlo rado umešali. Oni bi mogli odlučiti kako u tom slučaju da postupe - ako je moguće, s nekim drugim zapovednikom i drugom posadom koje bi u stvari poslali u ovaj užasan brz svemirski prostor da izvrše njihova naređenja. To je bila moguća opcija, ali Zapovednik je bio suviše dobro istreniran da bi sebi dozvolio da se tako lako izvuče. On je bio taj koji se nalazio na mestu događaja. Stoga je on taj koji treba prvi da reaguje. Ako bude reagovao pogrešno - onda, teško jadnom Zapovedniku! Povući će posledice. Uporno će ga izbegavati u najmanju ruku, mada je to bilo predviđeno samo za manje prestupe. Za teže prestupe i kod njih je bilo predviđeno "slanje na nebo" - a Zapovednik nije žudeo da se pridruži ovoj silnoj gomili uskladištenih umova kakvi su bili svi njegovi preci.
<BR>&nbsp;&nbsp;&nbsp;&nbsp;&nbsp;On zabrinuto zašišta i donese svoju odluku. "Obavesti montirane umove", naredio je.
<BR>&nbsp;&nbsp;&nbsp;&nbsp;&nbsp;"Samo da ih obavestim? Da ne tražim preporuke?" upita Potkovica.
<BR>&nbsp;&nbsp;&nbsp;&nbsp;&nbsp;Odlučnim glasom: "Samo da ih obavestiš. Pripremi automatski penetrator i pošalji ga nazad u bazu sa kopijom svih podataka." Ovo je bilo upućeno Duploj, koja pusti njegovu ruku i poče posao oko aktiviranja i programiranja malog broda-glasnika. Najzad, Beloj-Buci: "Upravi kurs prema tački presretanja svemirskog jedrenjaka."
<BR>&nbsp;&nbsp;&nbsp;&nbsp;&nbsp;Kod Hičija nije bio običaj da se salutira prilikom primanja naređenja. Takođe nije bio običaj da se o njemu raspravlja, pa se stepen njihove pometenosti ogledao u pitanju Bele-Buke: "Da li ste sigurni da to treba da uradimo?"
<BR>&nbsp;&nbsp;&nbsp;&nbsp;&nbsp;"Uradi", reče Zapovednik, ljutito sležući ramenima.
<BR>&nbsp;&nbsp;&nbsp;&nbsp;&nbsp;Zapravo, to nije bilo sleganje ramenima već brzo, naglo grčenje njegovog tvrdog, loptastog trbuha. Duplo uhvati sebe kako sa divljenjem bulji u to privlačno malo ispupčenje i u žilave, dugačke tetive koje su mu na ruci iskočile od ramena do ručnog zgloba. Gle, mogli biste ih gotovo obuhvatiti prstima!
<BR>&nbsp;&nbsp;&nbsp;&nbsp;&nbsp;Ona se trgnu shvativši da će njen ljubavni trenutak nastupiti pre nego što je ona mislila. Kako je to nezgodno! Zapovednik će se uznemiriti isto koliko i ona, jer su bili napravili planove za jedan poseban dan i po. Duplo otvori usta da mu kaže, a onda ih opet zatvori. Nije bio trenutak da mu time zadaje brige; on je upravo dovršavao razmišljanje od koga su mu se zategli mišići na obrazu i zbog kojih se natuštio i počeo da izdaje naređenja.
<BR>&nbsp;&nbsp;&nbsp;&nbsp;&nbsp;Zapovedniku su na raspolaganju stajala mnogobrojna sredstva kojima je mogao da se posluži. Bilo je više od hiljadu vešto sakrivenih artefakata Hičija po čitavoj Galaksiji. Ne onih koje je trebalo neko da otkrije pre ili kasnije, kao što je bila Kapija; ovi su bili skriveni tako što su imali spoljni izgled neprivlačnih asteroida u nepristupačnim kružnim putanjama, ili među zvezdama, ili u skupinama drugih objekata u oblacima prašine i gasova. "Duplo", naredio joj je ne gledajući je, "aktiviraj jedan komandni brod. Sastaćemo se sa njim na tački ukrštanja sa jedrenjakom."
<BR>&nbsp;&nbsp;&nbsp;&nbsp;&nbsp;On je primetio da je ona uznemirena. Bilo mu je zbog toga žao ali nije bio iznenađen - uostalom i on sam je bio uznemiren! Vratio se na svoje mesto za komandnim pultom i seo smeštajući karlične kosti u istureni oblik sedišta u obliku slova Y tako da mu je kesa sa uređajem za obezbeđivanje životnih uslova tačno ušla u onaj ugao koji su zaklapale ralje.
<BR>&nbsp;&nbsp;&nbsp;&nbsp;&nbsp;I tada je primetio da pored njega stoji njegov vezista, i da mu se lice zabrinuto trza. "Da, Potkovice? Šta je u pitanju?"
<BR>&nbsp;&nbsp;&nbsp;&nbsp;&nbsp;Potkovica savi oba biscepsa u znak poštovanja. "To..." mucao je on. "Oni... Mučke ubice..."
<BR>&nbsp;&nbsp;&nbsp;&nbsp;&nbsp;Zapovednik se prestravi kao da ga je protresao strujni udar. "Mučke ubice?"
<BR>&nbsp;&nbsp;&nbsp;&nbsp;&nbsp;"Mislim da postoji opasnost da ih neko uznemiri", reče Potkovica snuždeno. "Oni urođenici razgovaraju preko direktne radio-veze."
<BR>&nbsp;&nbsp;&nbsp;&nbsp;&nbsp;"Razgovaraju? Hoćeš da kažeš prenose međusobne poruke? O kome to govoriš - o montirani umovi!" povika Zapovednik, ponovo skačući sa svoga sedišta. "Hoćeš da kažeš da urođenici šalju poruke na galaktičke udaljenosti?"
<BR>&nbsp;&nbsp;&nbsp;&nbsp;&nbsp;Potkovica obesi glavu. "Bojim se da je tako, Zapovedniče. Razume se još ne znam šta govore - ali vode velike razgovore."
<BR>&nbsp;&nbsp;&nbsp;&nbsp;&nbsp;Zapovednik malaksalo zatrese ručnim zglobovima dajući znak da ne želi ništa više da čuje. Šalju poruke! Preko galaktičkog prostranstva! Gde bi svako mogao da čuje! - gde bi, naročito, izvesni stvorovi koje po Hičijima nipošto ne bi trebalo uznemiriti, takođe mogli da čuju. I da na njih reaguju. "Stavi u dejstvo prevodne matrice za umove", naredi on, i vrati se snuždeno na svoje sedište.
<BR>&nbsp;&nbsp;&nbsp;&nbsp;&nbsp;Ova misija je bila baksuzna. Zapovednik je izgubio nadu da će se završiti kao dokoni kruzing, čak ni kao dobro obavljen mali zadatak. Postavljao je sebi ozbiljno pitanje da li će moći da izdrži još nekoliko dana.
<BR>&nbsp;&nbsp;&nbsp;&nbsp;&nbsp;Ipak, uskoro će se premestiti u bojni brod u obliku ajkule, najbrži brod Hiči-flote, prepun mašinerije. Tada će se broj njegovih opcija povećati. Taj ne samo da je bio veći i brži; imao je mnogobrojne uređaje kojih nije bilo na ovom malom brodu-penetratoru. Jedan TPP. Probijače rupa nalik na one koje su njegovi preci koristili da izdube asteroid Kapiju kao i prokope ispod Venerine površine. Spravu koja je prodirala u crne rupe da vidi šta se odande može iščupati - on zadrhta. Neka se smilostive montirani umovi predaka, samo da nju ne mora da upotrebi! Ali će je imati. Imaće još hiljadu drugih korisnih sprava...
<BR>&nbsp;&nbsp;&nbsp;&nbsp;&nbsp;Pod pretpostavkom, to će reći, da je taj brod još u ispravnom stanju i da će stići na ugovoreni sastanak.
<BR>&nbsp;&nbsp;&nbsp;&nbsp;&nbsp;Artefakti koje su Hičiji ostavili za sobom bili su moćni, snažni, i dugotrajni. Isključujući neki udes, bili su sagrađeni tako da traju najmanje deset miliona godina.
<BR>&nbsp;&nbsp;&nbsp;&nbsp;&nbsp;Ali mogućnost udesa se nije mogla sasvim isključiti. Neka supernova u blizini, kvar na nekom uređaju, čak i slučajan sudar sa nekim drugim objektom - artefakti su mogli biti obezbeđeni protiv gotovo svih rizika, ali u beskonačnosti astronomskog vremena "gotovo svih" je skoro isto što i "nikakvih".
<BR>&nbsp;&nbsp;&nbsp;&nbsp;&nbsp;A ako bi taj komandni brod kojim slučajem omanuo? I ako Duplo ne bi mogla da locira neki drugi i dovede ga na sastanak?
<BR>&nbsp;&nbsp;&nbsp;&nbsp;&nbsp;Zapovednik je dozvolio sebi da se potpuno prepusti utučenosti. Bilo je suviše mnogo uslovnosti. A posledice svake od njih suviše neprijatne da se na njih misli.
<BR>&nbsp;&nbsp;&nbsp;&nbsp;&nbsp;Za Zapovednika, ili bilo kog drugog Hičija, nije bilo neobično što je utučen. To su zaslužili poštenom igrom.
<BR>
<BR>&nbsp;&nbsp;&nbsp;&nbsp;&nbsp;Hičiji su dosta rano u fazi tehnološkog razvitka naučili da pohranjuju inteligencije umrlih ili umirućih Hičija u neorganske sisteme. Na taj način su uskladišteni mrtvaci da bi imao ko da pravi društvo dečaku Vonu, a primena te tehnologije dovela je do stvaranja Robinove kompanije Drugi Život. Za Hičije (ako smem da iznesem jedno možda ne nepristrasno mišljenje) to je možda bila greška. Kako su oni bili u stanju da koriste mrtve umove Hiči-predaka da bi pohranjivali i obrađivali podatke, oni nisu bili vrlo umešni u stvaranju pravih sistema veštačke inteligencije, daleko veće snage i fleksibilnosti. Kao... ovaj... kao što sam ja.
<BR>
<BR>&nbsp;&nbsp;&nbsp;&nbsp;&nbsp;Kada se Napoleonova Velika armada lagano povlačila iz Moskve, neprijatelji su joj bili male čete laske konjice koje su na nju vršile prepade, ruska zima - i očajanje.
<BR>&nbsp;&nbsp;&nbsp;&nbsp;&nbsp;Kad je Hitlerov Vermaht prešao taj isti teški put sto trideset godina kasnije, glavne opasnosti bili su ruski tenkovi i artiljerija, ruska zima - i, opet, očajanje. Oni su se povlačili u boljem poretku i nanosili neprijateljima veće gubitke. Ali očajanja nije bilo više, niti manje.
<BR>&nbsp;&nbsp;&nbsp;&nbsp;&nbsp;Svako povlačenje je nalik na pogrebnu povorku, a "mrtvac" je tu samopouzdanje. Hičiji su puni samopouzdanja očekivali da osvoje jednu galaksiju. Kad su otkrili da moraju da izgube, i počeli svoje povlačenje preko beskrajnog zvezdanog prostranstva u pravcu središta, veličina njihovog poraza bila je neuporedivo veća od bilo kog poraza znanog ljudskoj rasi, a u dušu svakog od njih uvuklo se očajanje.
<BR>&nbsp;&nbsp;&nbsp;&nbsp;&nbsp;Hičiji su igrali jednu veoma komplikovanu igru. Mogli biste je nazvati timskim sportom, s tom razlikom što je samo malom broju igrača uopšte bilo dozvoljeno da znaju da pripadaju timu. Strategije su bile ograničenog obima, ali je krajnji cilj bio izvestan. Ako uspeju da se održe kao rasa, pobediće.
<BR>&nbsp;&nbsp;&nbsp;&nbsp;&nbsp;Ali na toj tabli se kretalo toliko igrača! A Hičiji su imali tako malo kontrole nad igrom. Mogli su da je započnu. Posle toga, ako se direktno umešaju - oni se eksponiraju. I tu igra postaje opasna.
<BR>&nbsp;&nbsp;&nbsp;&nbsp;&nbsp;Sad je Zapovednik bio na potezu, a on je znao kakvom se riziku izlaže. On bi mogao biti igrač koji je u ime Hičija izgubio igru, jednom zasvagda.
<BR>&nbsp;&nbsp;&nbsp;&nbsp;&nbsp;Njegov prvi zadatak bio je da sačuva skrovište Hičija što je moguće duže, a to je značilo da nešto treba preduzeti u vezi sa narodom iz svemirskog jedrenjaka.
<BR>&nbsp;&nbsp;&nbsp;&nbsp;&nbsp;To mu je zadavalo najmanje brige; drugi po redu zadatak bio je važan. Na ukradenom brodu nalazila se oprema koja može da probije čak i omotač oko skrovišta Hičija. Ne može da uđe unutra. Ali može da zaviri, a to ne valja. Što je još gore, istom tom opremom može da se prodre u gotovo svaki diskontinuitet događanja, čak i u onaj u koji se Hičiji nisu usuđivali da uđu. Onaj za koji su se molili da nikada ne bude probijen, jer se u njemu nalazilo ono čega su se najviše užasavali.
<BR>&nbsp;&nbsp;&nbsp;&nbsp;&nbsp;Zato je Zapovednik sedeo za komandnim pultom svoga broda dok je svetlucavi oblak silicijuma koji je orkužavao jezgro polako iza njih iščezavao. Za to vreme, kod Duplo su počeli da se uočavaju znaci preteranog naprezanja koje će je ubrzo sasvim iscrpsti; a za to vreme hladan, muljav narod iz svemirskog jedrenjaka milećim korakom živeo je svoj spori, dugački život; a za to vreme, ona jedna letelica sa ljudskom posadom koja bi tu nešto mogla da učini, približavala se još jednoj crnoj rupi...
<BR>&nbsp;&nbsp;&nbsp;&nbsp;&nbsp;A za to vreme, ostali igrači na ovoj ogromnoj tabli, Odi Volters i Dženi Ji-đing, gledali su kako njihova hrpa žetona polako nestaje i čekali da odigraju svoju sopstvenu privatnu igru.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
