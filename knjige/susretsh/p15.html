<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Svi su učestvovali u zaveri protiv mene - čak i moja verna žena - čak i moj odani kompjuterski informacioni program. U kratkom predahu kada su mi dozvolili da ostanem u budnom stanju, dali su mi da slobodno izaberem. "Ili ćeš ići na kliniku radi kompletnog pregleda", kazao je Albert, mudro sišući svoju lulu.
<BR>&nbsp;&nbsp;&nbsp;&nbsp;&nbsp;"Ili možeš, vrag te odneo, da nastaviš da spavaš sve dok ne budemo sigurni, đavole jedan, da ti je sasvim dobro", kazala je Esi.
<BR>&nbsp;&nbsp;&nbsp;&nbsp;&nbsp;"A-ha", kazao sam ja, "tako sam i mislio! Držite me u nesvesnom stanju, je l' da? Verovatno ste me opili još pre više dana i dozvolili im da me otvore." Esi je izbegavala moj pogled. Ja ću onda velikodušno: "Ja ti zbog toga ne zameram, ali, zar ti nije jasno da ja želim da odem i izvidim onu stvar koju je otkrio Volters! Zar to ne možeš da shvatiš?"
<BR>&nbsp;&nbsp;&nbsp;&nbsp;&nbsp;Ona je još krila oči od mene. Namrgođeno je pogledala u Alberta Ajnštajna. "Danas izgleda vraški energičan. Držiš li ti ovog huligana dobro na uzdi?"
<BR>&nbsp;&nbsp;&nbsp;&nbsp;&nbsp;Albertov lik se nakašlja. "U stvari, gđo Brodhed, medicinski program je preporučio da se u ovom trenutku ne daju nikakvi nepotrebni sedativi."
<BR>&nbsp;&nbsp;&nbsp;&nbsp;&nbsp;"O, Bože! Biće budan i daviće nas i danju i noću! Onda je odlučeno, Robine, sutra ideš na kliniku." Sve vreme dok je ovako režala na mene, jedna ruka joj je bila na mom vratu i milovala me; reči mogu da vas slažu, ali dodir srca se jasno oseća.
<BR>&nbsp;&nbsp;&nbsp;&nbsp;&nbsp;I zato sam ja uzvratio: "Onda ćemo se sresti na pola puta. Odlazim na kliniku radi kompletnog pregleda pod uslovom ukoliko nalazi budu u redu, da više ne bude dikusije oko mog odlaska u kosmos."
<BR>&nbsp;&nbsp;&nbsp;&nbsp;&nbsp;Esi je ćutala, lukavo, ali Albert me pogleda izvijajući jednu obrvu. "Ja mislim da bi to mogla biti greška, Robine."
<BR>&nbsp;&nbsp;&nbsp;&nbsp;&nbsp;"Zato mi, ljudska bića, i postojimo, da pravimo greške. A sad, šta ima za ručak?"
<BR>&nbsp;&nbsp;&nbsp;&nbsp;&nbsp;Znate, računao sam da će oni, ako pokažem da sam pri apetitu, to uzeti kao dobar znak, i možda je tako i bilo. Računao sam takođe da moj novi brod ionako neće biti gotov još nekoliko nedelja, pa nema pravog razloga za žurbu - nisam se spremao da poletim opet u nekoj stešnjenoj, zagušljivoj "petici" kad imam sopstvenu jahtu koja se upravo priprema. Samo nisam računao na to da sam zaboravio koliko mrzim bolnice.
<BR>&nbsp;&nbsp;&nbsp;&nbsp;&nbsp;Kad bi me Albert pregledao, on bi mi merio temperaturu pomoću bolometra, skenerom pregledao moje oči da vidi da li su bistre i moju kožu da vidi da li na njoj nema mrlja od, recimo, popucalih krvnih sudova, upumpavao mi hiperzvuk u grudni koš kako bi zavirio u unutrašnje organe u njemu, i uzimao uzorke onoga što je iza mene ostajalo u toaletu radi utvrđivanja biohemijskih debalansa i bakterijskih nalaza. Albert je ove postupke nazivao neinvazivnim. Ja sam ih nazivao obzirnim.
<BR>&nbsp;&nbsp;&nbsp;&nbsp;&nbsp;Na klinici, dijagnostički postupci se nisu trudili da budu obzirni. Nisu, zapravo, bili bolni. Anestezirali su mi površinu kože pre nego što su krenuli dublje unutra, a kad se jednom prodre kroz kožu više nema mnogo nervnih završetaka zbog kojih biste brinuli. U samoj stvari, osećao sam samo čupkanje i čeprkanje i golicanje. Ali u velikim količinama. Pored toga, znao sam šta mi rade. Pomoću igala tankih kao dlaka zavirivali su u unutrašnjost moje trbušne duplje. Pipetama oštrim kao igla izvlačili su komadiće tkiva za analizu. Krivim nategama izvlačili su moje telesne tekućine; proveravali šavove, procenjivali stanje ožiljaka. Sve to zajedno trajalo je manje od jednog sata ali se činilo da je duže i, na časnu reč, bilo bi mi milije da sam za to vreme radio nešto drugo.
<BR>&nbsp;&nbsp;&nbsp;&nbsp;&nbsp;Onda su mi dozvolili da se ponovo obučem, pa su mi dozvolili da sednem na udobnu stolicu u prisustvu jednog pravog živog čika-doktora. Čak su dozvolili da i Esi bude prisutna ali ja joj nisam dao priliku da nešto kaže. Ja sam prvi zapitao: "Šta velite, doktore? Koliko vremena posle operacije ću moći da krenem u kosmos? Ne mislim na one raketoplane, mislim na Lofstromovu petlju, koja ne drma više od običnog lifta. Znate, petlja vas, reklo bi se, prosto povuče duž namagnetisane trake..."
<BR>&nbsp;&nbsp;&nbsp;&nbsp;&nbsp;Doktor podiže jednu ruku. Bio je nalik na bucmastog, sedokosog Božić Batu, sa urednom, kratko podšišanom belom bradom i svetlo plavim očima. "Znam šta je Lofstromova petlja."
<BR>&nbsp;&nbsp;&nbsp;&nbsp;&nbsp;"U redu, to me raduje. Pa onda?"
<BR>&nbsp;&nbsp;&nbsp;&nbsp;&nbsp;"Pa", reče on, "uobičajena je praksa da posle ovakve operacije kao što je bila vaša, takve stvari treba izbegavati u toku tri do četiri nedelje, ali..."
<BR>&nbsp;&nbsp;&nbsp;&nbsp;&nbsp;"O, ne! Doktore, ne!" uzvratio sam ja. "Molim vas! Ne želim da ovde dangubim skoro mesec dana!"
<BR>&nbsp;&nbsp;&nbsp;&nbsp;&nbsp;On pogleda u mene, pa pogleda u Esi. Ni Esi nije htela da sretne njegov pogled. On se nasmešio. "G. Brodhed", kazao je, "smatram da treba da znate dve stvari. Prvo, da je najčešće poželjno da rekonvalescenta držimo izvesno vreme u nesvesnom stanju. Zahvaljujući mišićnim vežbama uz pomoć elektrostimulacije, masaži, dobroj ishrani i odgovarajućoj nezi ne dolazi do poremećaja funkcija, a mnogo je povoljnije za nervni sistem, bolesnika. I svih ostalih oko njega."
<BR>&nbsp;&nbsp;&nbsp;&nbsp;&nbsp;"Da, da", kazao sam ja, ne mnogo zainteresovan. "A šta je drugo?"
<BR>&nbsp;&nbsp;&nbsp;&nbsp;&nbsp;"Drugo je da ste vi operisani pre tačno četrdeset tri dana. Možete sada da radite šta god želite. Uključujući i to da se provozate po petlji."
<BR>&nbsp;&nbsp;&nbsp;&nbsp;&nbsp;Nekada je put ka zvezdama vodio kroz Gijanu ili Bajkonur ili Kejp. Morali ste da sagorite tečnog hidrogena u vrednosti otprilike milion dolara da biste dospeli u kružnu putanju pa tek onda se premestili u nešto drugo što će vas povesti dalje u svemir. Sada smo imali Lofstromove lansirne petlje raspoređene duž ekvatora, beskrajno velike tanane konstrukcije koje se nisu videle sve dok im se sasvim ne približite - pa, na daljinu od dvadeset kilometara, gde se nalazilo pristanište za satelite. Posmatrao sam ga sa osećanjem zadovoljstva i ponosa dok smo kružili i spuštali se na zemlju. Na sedištu pored mene Esi se nešto mrštila i mrmljala za sebe zadubljena u neki projekat - neka nova vrta kompjuterskog programiranja, ili možda penzionu šemu za njene nameštenike u Velikoj UVKI; nisam mogao da razaznam jer je to obavljala na ruskom jeziku. Na ugrađenoj konzoli ispred mene Albert je prikazivao moj novi brod, polako rotirajući sliku dok je recitovao statističke podatke o kapacitetu, uređajima, masi i raznim podobnostima. Pošto sam ja u tu igračku uložio priličan broj miliona dolara i mnogo vremena, bio sam zainteresovan, ali ne toliko kao za ono što je upravo trebalo da se odigra. "Kasnije, Alberte", naredio sam mu, i on se poslušno uklonio. Krivio sam vrat kako bih mogao da posmatram petlju kad smo ušli u završnu etapu leta. Nejasno, na vrhu lansirne "skijaške skakaonice", gledao sam kako kapsule grabe naviše uz ubrzanje trostruko veće od gravitacione sile i kako se fino, blago odlepljuju na najstrmijem delu ulaznog nagiba i kako nestaju u plavetnilu. Prekrasno! Nema hemijskog goriva, nema sagorevanja, nema oštećenja ozonskog sloja. Nema čak ni utroška energije kao kod lansiranja Hiči-lendera; neke stvari smo umeli bolje da radimo od Hičija.
<BR>&nbsp;&nbsp;&nbsp;&nbsp;&nbsp;Nekada nije čak bilo dovoljno dospeti u orbitu; tek tada ste morali da krenete dugačkom, sporom Hofmanovom putanjom da biste dospeli do asteroida Kapija. Obično biste gotovo izludeli od straha, zato jer su svi znali da je više svemirskih istraživača sa Kapije nastradalo nego što se obogatilo; i zato jer ste bolovali od svemirske bolesti i bili sputani i osuđeni da proboravite u tom međuplanetarnom "treskavcu" po nekoliko nedelja ili meseci pre nego što biste uopšte dospeli do asteroida; a najviše zato jer ste na kocku stavili sve pare koje ste imali ili koje ste mogli da uzajmite za ovo putovanje. Sada smo imali jednu Hiči-trojku za čarter-letove koja nas je čekala u nižoj orbiti. Mogli smo se u nju premestiti u običnom odelu i poleteti ka dalekim zvezdama pre nego što bismo svarili poslednji obed pojeden na Zemlji, to jest, mi smo mogli, jer smo imali petlju i dovoljno novaca da sve to platimo.
<BR>&nbsp;&nbsp;&nbsp;&nbsp;&nbsp;Nekada je odlazak u taj međuzvezdani prazan prostor veoma mnogo podsećao na igranje ruskog ruleta. Jedina razlika bila je u tome što vas je, ukoliko vas sreća na kocki posluži, bilo šta što biste otkrili na kraju tog putovanja moglo načiniti bogatim i prebogatim zanavek - kao što je na kraju mene načinilo. Ali u većini slučajeva "načinilo" bi vas mrtvim.
<BR>&nbsp;&nbsp;&nbsp;&nbsp;&nbsp;"Sad je mnogo bolje", odahnula je Esi dok smo se iskrcavali iz aviona, žmirkajući na vrelom južnoameričkom suncu. "A sad, gde je ono prokleto vozilo koje treba da nam pošalju iz onog šugavog hotela?"
<BR>&nbsp;&nbsp;&nbsp;&nbsp;&nbsp;Nisam ništa na to rekao što mi je pročitala misli. Posle svih ovih godina otkako smo u braku, već sam se na to bio navikao. Uostalom, ovo i nije bila telepatija; ovako nešto bi svako ljudsko biće pomislilo kad bi radilo ono što smo mi u tom času radili. "Voleo bih da Odi Volters ide sa nama", rekao sam, gledajući u pravcu lansirne petlje. Bili smo još udaljeni više kilometara i nalazili se s druge strane obale jezera Tahigualpa. Video sam kako se petlja u njemu ogleda. Jezero je u sredini bilo plavo, pored obale zelenkastožuto, na mestima gde su sejali jestive alge, i bio je to lep prizor.
<BR>&nbsp;&nbsp;&nbsp;&nbsp;&nbsp;"Ako si želeo da pođe s tobom, nije trebalo da mu daš dva miliona da ode u lov na svoju ženu", reče Esi sasvim prikladno, a onda, zagledavši se u mene pažljivije, upita: "Kako se osećaš?"
<BR>&nbsp;&nbsp;&nbsp;&nbsp;&nbsp;"Apsolutno perfektno", kazao sam, što nije bilo daleko od istine. "Prestani da brineš zbog mene. Kad čovek uživa medicinski komplet sa dodacima, oni se ne usuđuju da mu dozvole da umre pre nego što napuni stotu - nije dobra reklama."
<BR>&nbsp;&nbsp;&nbsp;&nbsp;&nbsp;"Nemam šta na to da kažem", odvrati ona sumorno, "kad je klijent odvažni desperados koji vreme provodi ganjajući tobožnje Hičije! Uostalom", dodade ona razvedrivši se, "evo onog vozila za šugavi hotel, uskači."
<BR>&nbsp;&nbsp;&nbsp;&nbsp;&nbsp;Kad smo se smestili u kola ja se nagnuh i poljubih je u vrat - što je bilo lako, zato što je ona bila uplela svoju dugu kosu u vitice, prebacila ih spreda i uvezala u obliku neke ogrlice - pripremajući se za lansiranje, znate. Ona se nagnu ka mojim usnama. "Huligan." Ona uzdahnu. "Ali ne opaki huligan."
<BR>&nbsp;&nbsp;&nbsp;&nbsp;&nbsp;Hotel uopšte nije bio "šugav". Dali su nam udoban apartman na poslednjem spratu, sa pogledom na jezero i petlju. Inače, ovde ćemo ostati samo nekoliko sati. Ostavio sam Esi da priključuje svoje programe na hotelski PV aparat i otišao do prozora govoreći sam sebi, samozadovoljno, da ja zapravo nisam huligan. Ali to nije bila istina, jer sigurno nije dolikovalo jednom tako imućnom, ozbiljnom postarijem građaninu da ide da se glupira u međuzvezdanim prostranstvima prosto zato što je to čarobno i uzbudljivo.
<BR>&nbsp;&nbsp;&nbsp;&nbsp;&nbsp;Palo mi je na pamet tada da Esi ne gleda baš sasvim tako na moje motive. Ona možda misli da krećem zbog nečeg drugog. I onda mi je palo na pamet da ja možda na njih ne gledam kako valja. Da li ja to stvarno tražim Hičije? Sigurno da je tako, odnosno u svakom slučaju moglo bi biti tako; svi su očajnički želeli da doznaju nešto o Hičijima. Ali nisu svi ostavili nešto tamo u međuzvezdanim prostranstvima. Da li je moguće da je, negde u najdublje skrivenim delovima moje duše ono što me je gonilo da idem gore i nastavim traganje, bila nada da ću nekako, negde, možda pronaći opet ono što sam zaturio? Ja sam znao šta je to. Ja sam znao gde sam to ostavio. Ono što nisam znao bilo je šta ću s tim da uradim - odnosno, tačnije rečeno, s njom - ako je budem pronašao.
<BR>&nbsp;&nbsp;&nbsp;&nbsp;&nbsp;A onda sam osetio kako mi je nešto, ne sasvim nalik na bol, zadrhtalo u stomaku. To nije imalo nikakve veze sa dva zarez tri metra mojih novih creva. Imalo je zapravo veze s nadom, ili strahom, da bi se Džil-Klara Mojnlin mogla nekako stvarno ponovo pojaviti u mom životu. U meni su još bila živa osećanja i to jača nego što sam verovao. Zbog njih su mi se oči ovlažile, pa se zbog toga paučinasta lansirna struktura koja se videla s prozora, naoko namreškala.
<BR>&nbsp;&nbsp;&nbsp;&nbsp;&nbsp;Međutim, u mojim očima nije bilo suza.
<BR>&nbsp;&nbsp;&nbsp;&nbsp;&nbsp;I ovo nije bila optička varka. "Gospode Bože!" povikao sam. "Esi!" i ona se žurno stvorila pored mene i zagledala u sićušnu plamsavu svetlost sa jedne kapsule na uzletištu, i u mrežastu strukturu od tankih niti koja se sva tresla i podrhtavala. Onda se začuo zvuk - samo jedna lagana eksplozija kao od nekog udaljenog topovskog hica, a onda lagana tiša, duža grmljavina, dok se ogromna petlja raspadala. "Gospode Bože", ponovila je Esi tiho moje reči kao odjek, i grčevito me uhvatila za ruku. "Teroristi?"
<BR>&nbsp;&nbsp;&nbsp;&nbsp;&nbsp;A onda je sama odgovorila na svoje pitanje. "Razume se, teroristi", rekla je sa gorčinom u glasu. "Ko bi drugi mogao da bude tako zao?"
<BR>&nbsp;&nbsp;&nbsp;&nbsp;&nbsp;Otvorio sam prozore kako bih bolje mogao da vidim jezero i petlju; srećom, nisu bili zaglavljeni. Ostali ljudi u hotelu bili su lošije sreće. Što se tiče aerodroma, on uopšte nije bio pogođen, ne računajući što se nekoliko aviona razletelo jer nisu bili pričvršćeni. Međutim, aerodromsko osoblje je bilo preplašeno. Nisu znali da li je razaranje lansirne petlje predstavljalo samo izdvojeni čin terorističke sabotaže, ili možda početni čin revolucije - niko, čini se, nikada nije poverovao da je to možda bio prosto nesrećan slučaj. Bilo je jezivo, to je tačno. Lofstromova petlja sadrži vraški veliku količinu kinetičke energije, više od dvadeset kilometara gvozdene trake, teške oko pet hiljada tona, koja se kreće brzinom od dvanaest kilometara u sekundi. Iz radoznalosti pitao sam kasnije Alberta i on mi je rekao da je potrebno 3,6x1014 džula da se ona postavi tamo gore. Prilikom rušenja, svi ti džuli odjedanput nagrnu, napolje na ovaj ili onaj način.
<BR>&nbsp;&nbsp;&nbsp;&nbsp;&nbsp;Pitao sam Alberta kasnije jer u ovom trenutku nisam mogao da ga pitam. Prirodno, prva stvar je bila da pokušam da uključim njega ili bilo koji kompjuterski informacioni program koji bi mi mogao reći šta se događa. Komunikacione veze su bile u prekidu; bili smo odsečeni. PV emisija je doduše i dalje tekla, pa smo stajali i gledali kako oblak u obliku pečurke postaje sve veći i slušali izveštaje o nanetim štetama. Jedan šatl je upravo povećavao brzinu na traci kad je bio raznet - to je bila ona prva eksplozija, možda zato što je nosio bombu. Druga tri su se nalazila na sporednoj pisti gde se vršilo ukrcavanje putnika. Više od dve stotine ljudskih bića bilo je sada potpuno zdruzgano, ne računajući one koje još nisu prebrojali a koji su obavljali svoje poslove na samom lansirnom postrojenju, ili se nalazili u djuti-fri šopu ili po podzemnim kafeima, ili su možda prosto izašli da se malo prošetaju unaokolo. "Voleo bih da mogu da dobijem Alberta", progunđao sam.
<BR>&nbsp;&nbsp;&nbsp;&nbsp;&nbsp;"Što se toga tiče, dragi Robine...", poče Esi nesigurno, ali nije završila rečenicu jer se na vratima čulo kucanje; da li bi senjor i senjora odmah došli u Bolivar Hol, por favor, pošto se radi o nečemu važnom i hitnom.
<BR>&nbsp;&nbsp;&nbsp;&nbsp;&nbsp;Ta jako važna i hitna stvar bila je kontrola od strane policije, a takvu kontrolu pasoša nikad niste videli. Bolivar Hol je jedna od onih funkcionalnih prostorija koje se pregrađuju pokretnim pregradama, kad su u pitanju razni sastanci, a širom otvaraju kad su u pitanju veliki banketi i čiji je jedan pregrađen deo sada bio prepun turista kao što smo i mi bili, od kojih su mnogi sedeli na svojim koferima sa licima i ljutitim i preplašenim. Njih su ostavili da čekaju. Nas nisu. Službenik koji nas je ovamo doveo, i koji je na rukavu imao traku sa oznakom "S.E.R.", poveo nas je do jednog podijuma gde je za stolom sedeo policijski poručnik, koji je samo zavirio u naše pasoše a onda nam ih vratio. "Senjor Brodhed", kazao je na odličnom engleskom jeziku sa laganim akcentom američkog srednjeg Zapada, "da li vam se čini da je ovaj nasilni teroristički akt možda bio uperen na vas lično?"
<BR>&nbsp;&nbsp;&nbsp;&nbsp;&nbsp;Zinuo sam od zaprepašćenja. "Nisam na to pomislio, do sada", uspeo sam nekako da kažem. On zaklima glavom.
<BR>&nbsp;&nbsp;&nbsp;&nbsp;&nbsp;"Uprkos tome", nastavio je on, dodirujući svojom malom otmenom rukom jedan list otkucan na PV printeru, "mi smo od Interpola primili izveštaj o jednom pokušaju atentata na vas od strane terorista pre samo dva meseca. I to vrlo dobro organizovanom. Komesar iz Amsterdama posebno naglašava da izgleda da je bio smišljen, i da će vrlo verovatno biti "ponovo pokušan".
<BR>&nbsp;&nbsp;&nbsp;&nbsp;&nbsp;Nisam znao šta na to da kažem. Esi se nagnu napred. "Recite mi, naredniče", reče ona odmeravajući ga, "je li to vaša teorija?"
<BR>&nbsp;&nbsp;&nbsp;&nbsp;&nbsp;"Ah, moja teorija. Voleo bih da je imam", reče on besno. "Teroristi? Nema sumnje. Ciljali na vas? Mogućno. Ciljali na stabilnost naše vlade? Još mogućnije, ja smatram, pošto u seoskim područjima vlada široko nezadovoljstvo; ima čak izveštaja, to vam govorim u poverenju, da možda neke vojne jedinice pripremaju državni udar. Kako čovek to da zna? I zato vam postavljam neophodna pitanja kao na primer, da li ste videli bilo koga čije vam se prisustvo učinilo sumnjivim ili bi se podudaralo sa ovim događajem? Niste? Da li imate neku predstavu o tome ko je pokušao da na vas izvrši atentat u Roterdamu? Da li ste uopšte u stanju da bilo kako osvetlite ovaj užasni čin?"
<BR>&nbsp;&nbsp;&nbsp;&nbsp;&nbsp;Pitanja je ređao takvom brzinom da se jedva činilo da očekuje odgovore, čak i da želi da ih čuje. To me je zabrinjavalo gotovo isto koliko i razaranje same petlje, jer je predstavljalo odraz onoga što sam u celom svetu video i osetio. Nekakve beznadne rezignacije, kao da stvari moraju da se pogoršavaju i da ne može da se nađe način da se poboljšaju. Zato sam se osećao vrlo nelagodno. "Mi bismo želeli da odemo odvade i da vas oslobodimo", kazao sam, "pa ako ste gotovi sa vašim pitanjima..."
<BR>&nbsp;&nbsp;&nbsp;&nbsp;&nbsp;Nije odmah odgovorio. Po izrazu lica videlo se da premišlja kako nešto da sprovede. "Nameravao sam da vas zamolim za jednu uslugu, senjor Brodhed. Da li biste nam možda dopustili da pozajmimo vaš avion za dan-dva? Za ranjenike", objašnjavao je on, "pošto se naša opšta bolnica, na žalost, nalazi direktno ispod kablova na petlji."
<BR>&nbsp;&nbsp;&nbsp;&nbsp;&nbsp;Sramota me je da kažem da sam oklevao s odgovorom, ali Esi nije. "Svakako, bez daljeg, naredniče", kazala je ona. "Naročito zato što ćemo mi morati u svakom slučaju da izvršimo rezervaciju za neku drugu petlju pre nego što rešimo kuda ćemo da odemo."
<BR>&nbsp;&nbsp;&nbsp;&nbsp;&nbsp;On je blistao od zadovoljstva. "To, draga moja senjora, mi možemo da vam sredimo preko vojnih komunikacionih veza. I primite moju najdublju zahvalnost za ovaj velikodušan potez!"
<BR>&nbsp;&nbsp;&nbsp;&nbsp;&nbsp;Gradske službe su bile u haotičnom stanju, ali kad smo se nas dvoje vratili u naš apartman, na stolovima smo ugledali sveže cveće, kao i jednu košaru sa voćem i vinom kojih pre toga nije bilo. Prozori su bili zatvoreni. Kad sam ih otvorio, shvatio sam zašto. Jezero Tehigualpa više uopšte nije bilo jezero. Sad je ono bilo toplotni odvod u koji je bilo predviđeno da se sruši traka u slučaju kakvog katastrofalnog kvara na petlji, za koji niko nije verovao da će se ikada dogoditi. Sad pošto se dogodilo, voda je usled ključanja isparila, a jezero se pretvorilo u blatnjavi brlog. Sama petlja se zbog magle nije videla, a smrad koji je dolazio od prokuvanog blata naterao me je da što mogu brže zatvorim prozor.
<BR>&nbsp;&nbsp;&nbsp;&nbsp;&nbsp;Pokušali smo da dobijemo poslugu. Uspeli smo. Poslužili su nam stvarno ukusnu večeru, izvinjavajući se jedino što ne mogu da nam pošalju posebnog stjuarda da nam stručno sipa vino iz Bordoa - on je u "Los Servicias emergencias de la Republica" pa je morao da se prijavi na raport. Isto kao i sobarica koja pripada ovom apartmanu i, mada su obećali da će druga sobarica koja radi na tom spratu doći kroz jedan sat da raspakuje naše stvari, ipak su ostali da stoje poređani pored zida u predsoblju.
<BR>&nbsp;&nbsp;&nbsp;&nbsp;&nbsp;Ja sam bogat, to je tačno, ali nisam razmažen. Ja bar mislim da nisam. Ali volim da me drugi opslužuju, posebno da me opslužuju moji odlični kompjuterski programi koje je Esi za mene sastavila tokom ovih godina. "Nedostaje mi Albert", rekao sam, zagledan u maglovitu noćnu tminu.
<BR>&nbsp;&nbsp;&nbsp;&nbsp;&nbsp;"Ne znaš šta bi drugo radio bez svojih igračaka, a?" izrugivala se Esi, ali se činilo da ima nešto na pameti. E pa sad, nisam ja ni u tom pogledu razmažen, ali kad se učini da Esi ima nešto na pameti, ja često zaključim da ona želi da vodi ljubav, a odatle je obično dovoljan samo još jedan korak da i ja sam to poželim. Podsećam samog sebe, s vremena na vreme, da su gotovo tokom cele istorije čovečanstva, osobe našeg životnog doba bivale mnogo manje uzavrele od ljubavnih želja - ali u toliko gore za njih. Mene takve misli ne sputavaju. Pogotovu što je Esi onakva kakva je. Osim Nobelove nagrade, primila je ona i druga priznanja, pored ostalog, pojavljivala se na spisku Deset najbolje odevenih žena, s vremena na vreme. Nobelova nagrada je bila zaslužena: nagrada za najbolje odevenu ženu bila je, po mom mišljenju, prevara. Izgled S. Ja. Brodhed nije imao nikakve veze sa onim u šta je obučena. Trenutno je na sebi imala triko, bledoplave boje, bez ukrasa, kakav ste mogli kupiti u svakoj radnji koja prodaje robu po sniženim cenama; pa ipak bi i u njemu dobila nagradu. "Dođi malo ovamo, zar nečeš?" rekoh ja sedeći na velikom, dugačkom kanabetu.
<BR>&nbsp;&nbsp;&nbsp;&nbsp;&nbsp;"Seksomanijak! Uh!"
<BR>&nbsp;&nbsp;&nbsp;&nbsp;&nbsp;Ali to "uh" je zvučalo prilično popustljivo. "Baš sam pomislio", rekoh ja, "da pošto ne mogu da dobijem Alberta, a nemamo šta drugo da radimo..."
<BR>&nbsp;&nbsp;&nbsp;&nbsp;&nbsp;"O, ti, Robine", reče ona, zavrtevši glavom. Ali, smešeći se. Napućila je usne, premišljajući. Zatim je kazala: "Znaš šta. Idi i donesi iz predsoblja neseser. Imam za tebe jedan mali poklon, a posle ćemo da vidimo."
<BR>&nbsp;&nbsp;&nbsp;&nbsp;&nbsp;U koferčetu se nalazila jedna kutija, zavijena u srebrnasti papir, a u njoj - velika molitvena lepeza Hičija. Ne prava Hiči-lepeza, razume se; nije bila te veličine. Već jedna od onih koje je Esi izradila za sopstvenu upotrebu. "Sećaš se mrtvaca i Drugog Života", kazala je. "Vrlo dobar Hiči-softver, koji sam ja rešila da ukradem. Pa sam prepravila tvoj stari kompjuterski informacioni sistem. Sad u ruci držiš garantovano pravog Alberta Ajnštajna."
<BR>&nbsp;&nbsp;&nbsp;&nbsp;&nbsp;Ja obrnuh lepezu koju sam držao u rukama: "Pravog Alberta Ajnštajna?"
<BR>&nbsp;&nbsp;&nbsp;&nbsp;&nbsp;"Oh, Robine, kako si bukvalan! "Ne pravog-pravog. Ne umem da oživim mrtve, naročito toliko odavno mrtve. Ali pravog u smislu ličnosti, sećanja, misli - u svakom slučaju, vrlo nalik. Programirala sam pretragu Ajnštajnovih podataka, do poslednje mrvice. Knjiga. Novina. Prepiski. Biografija. Razgovora. Slika. Svega. Čak sam ubacila i inserte iz filmova, kako ste ih vi ono nazvali 'filmskih žurnala', snimljenih od strane Path studija, koji su se nalazili na brodu koji je plovio za Njujork leta gospodnjeg 1932. Sve sam to stavila unutra i sada kad razgovaraš sa Albertom Ajnštajnom, Albert Ajnštajn ti uzvraća!" Ona se naže napred i poljubi me u teme. "A onda, nego šta", hvalisala se ona, "dodala sam i neke stvari za koje pravi Albert Ajnštajn nije uopšte znao. Kompletno pilotiranje Hiči-letelicama. Sve ažurirano u obasti nauke i tehnologije od leta gospodnjeg 1955, godine kad je stvarni Ajnštajn umro. Čak i neke jednostavnije poslove iz kuvarskog, sekretarskog, pravnog i medicinskog programa. Nije bilo mesta za Sigfrida fon Šrinka", izvinjavala se ona. "Ali tebi više i nije potrebno 'šrinkovanje', a, Robine? Osim zbog neobjašnjivih rupa u pamćenju."
<BR>&nbsp;&nbsp;&nbsp;&nbsp;&nbsp;Gledala me je sa izrazom na licu koji sam posle nekoliko decenija dobro raspoznavao. Pružio sam ruku i povukao je ka sebi. "Okej, Esi, hajde da to obavimo."
<BR>&nbsp;&nbsp;&nbsp;&nbsp;&nbsp;Ona mi sede u krilo i naivnim glasom upita: "Da obavimo šta, Robine? Je l' ti opet pričaš o seksu?"
<BR>&nbsp;&nbsp;&nbsp;&nbsp;&nbsp;"Ma šta je sad!"
<BR>&nbsp;&nbsp;&nbsp;&nbsp;&nbsp;"Oh... Nije ništa, naravno. Ja sam ti već dala tvoj srebrni poklon."
<BR>&nbsp;&nbsp;&nbsp;&nbsp;&nbsp;"Šta, ovaj program?" Istina je da ga je bila uvila u hartiju srebrne boje - a onda sam se osvestio. "O, Gospode Bože! Nisam se setio naše srebrne svadbe, je l' da? Kad..." Ali, tu požurih da prekinem pitanje.
<BR>&nbsp;&nbsp;&nbsp;&nbsp;&nbsp;"Kad je bila?" dovršila ga je ona umesto mene. "Pa, sada. Još uvek je. Danas je, Robine. Čestitam ti i želim još mnogo srećnih godina, Robine, dragi moj."
<BR>&nbsp;&nbsp;&nbsp;&nbsp;&nbsp;Ja je poljubih priznajem najviše zato da bih dobio u vremenu a ona mi uzvrati poljubac, ozbiljno. Ja rekoh, osećajući se bedno: "Esi, dušo, stvarno mi je krivo. Kad se vratimo dobićeš od mene jedan poklon od koga će ti se dići kosa na glavi, dajem reč."
<BR>&nbsp;&nbsp;&nbsp;&nbsp;&nbsp;Ali ona se nosem priljubi uz moje usne kako mi ne bi dala da govorim. "Ne treba da daješ reč, dragi Robine", rekla je sa usnama otprilike na visini moje jabučice na vratu, "jer ti si mi davao tolike poklone svakog dana, evo već dvadeset pet godina. Ne računajući čak par onih godina dok smo se samo ludirali. Razume se", dodala je, dižući glavu kako bi me pogledala, "sad smo sami, samo ti i ja i krevet u susednoj sobi, i bićemo još nekoliko sati. Što znači da ako zaista želiš da mi se od poklona digne kosa na glavi, vrlo ću ga rado primiti. Ja slučajno znam da ti imaš nešto za mene. I to dobro."
<BR>&nbsp;&nbsp;&nbsp;&nbsp;&nbsp;Činjenica da nisam hteo da doručkujem prebacila je sve Esine sisteme iz rezervnog moda u stanje pune pripravnosti, ali ja sam objasnio da je to zbog toga što želim da se poigram svojom novom igračkom. Što je bilo istina. Takođe je bilo istina da ja ionako nisam uvek jeo nešto za doručak, i zahvaljujući ovim dvema istinama Esi je otišla u trpezariju bez mene, mada je konačna istina bila najvažnija, a to je da sam osećao da moj stomak baš i nije u najboljem redu.
<BR>&nbsp;&nbsp;&nbsp;&nbsp;&nbsp;Zato sam uključio novog Alberta u procesor, iz koga se pojavilo neko ružičasto svetlucanje. Zatim sam ugledao kako se on na mene radosno smeši. "Zdravo, Robine", kazao je, "i srećna ti godišnjica."
<BR>&nbsp;&nbsp;&nbsp;&nbsp;&nbsp;"To je bilo juče", odvratio sam, pomalo razočaran. Nisam očekivao da ću novog Alberta uhvatiti kako pravi takve glupave greške.
<BR>&nbsp;&nbsp;&nbsp;&nbsp;&nbsp;On se vrhom čibuka češkao po nosu i žmirkajući gledao u mene ispod onih kosmatih sedih obrva. "Po havajskom srednjem vremenu", reče, "sad je, čekaj da vidim", pretvarao se da gleda u digitalni ručni časovnik koji mu je kao anahronizam virio ispod iskrzanog rukava pidžame, "četrdeset dva minuta prošlo jedanaest uveče, Robine, i tvoja dvadeset peta godišnjica braka trajaće još gotovo dvadeset minuta." Nagnuo se napred kako bi se počešao po nožnom članku. "Imam popriličan broj novih karakteristika", izjavio je on s ponosom, "uključujući neprekidno radno vreme i lokacione šeme koje rade bilo da sam u displej modu ili ne. Tvoja žena stvarno vrlo dobro radi te stvari, znaš."
<BR>&nbsp;&nbsp;&nbsp;&nbsp;&nbsp;Ja znam da je Albert Ajnštajn samo kompjuterski program, pa ipak sam se osećao kao da sam pozdravljao nekog starog prijatelja. "Ti izuzetno dobro izgledaš", napravio sam mu kompliment. "Doduše, nisam siguran da treba da nosiš digitalni časovnik. Ne verujem da si tako nešto imao pre nego što si umro, jer oni nisu postojali."
<BR>&nbsp;&nbsp;&nbsp;&nbsp;&nbsp;On se malo nadurio, ali mi je uzvratio kompliment: "Ti odlično poznaješ istoriju tehnološkog razvoja, Robine. Međutim, mada ja jesam Albert Ajnštajn, najpribližniji što je moguće onom pravom, ja nisam ograničen na mogućnosti koje je imao pravi Albert Ajnštajn. Gospođa Brodhed je u moj program uključila sve poznate izveštaje o Hičijima, na primer, a onaj Albert od krvi i mesa nije čak ni znao da Hičiji postoje. Takođe sam ja podveo pod svoj program programe većine naših kolega, kao i integrisana kola za pretraživanje podataka koja ovog časa pokušavaju da uspostave vezu sa mrežom gigabitova. U tome, Robine", reče on izvinjavajući se, "još nisam uspeo, ali sam se ubacio u integrisana kola mesnih vojnih vlasti. Tvoje lansiranje iz Lagosa u Nigeriji potvrđeno je za sutra u podne, a tvoj avion će ti biti vraćen na vreme kako bi uhvatio vezu." On se namršti. "Nešto nije u redu?"
<BR>&nbsp;&nbsp;&nbsp;&nbsp;&nbsp;Ja nisam toliko slušao šta Albert govori koliko sam ga odmeravao očima. Esi je sjajno obavila posao. Nigde nije bilo onih malih preskakanja kad bi on započeo rečenicu sa lulom u ruci a završio je mašući parčetom krede. "Stvarno izgledaš stvarniji, Alberte."
<BR>&nbsp;&nbsp;&nbsp;&nbsp;&nbsp;"Hvala lepo", odvrati on, i napravi se važan i otvori jednu fioku svoga pisaćeg stola da bi uzeo žibicu da zapali lulu. Ranije bi mu se prosto u ruci stvorila kartonska kutija. "Možda bi želeo da saznaš nešto više o svom kosmičkom brodu?"
<BR>&nbsp;&nbsp;&nbsp;&nbsp;&nbsp;Ja naćuljih uši. "Ima li nekog napretka otkako smo sleteli?"
<BR>&nbsp;&nbsp;&nbsp;&nbsp;&nbsp;"Da ga ima", izvinjavao se on, "ja ne bih za njega znao, jer kao što sam već pomenuo nisam dosad bio u stanju da uspostavim kontakt sa mrežom podataka. Međutim, ja imam primerak narudžbenice od strane Korporacije Kapija. Klasifikovan je kao 'dvanaestica' - što će reći da bi mogao da primi dvanaest putnika ako bi bili opremljeni za jednostavnija istraživanja..."
<BR>&nbsp;&nbsp;&nbsp;&nbsp;&nbsp;"Znam šta bi bila 'dvanaestica', Alberte."
<BR>&nbsp;&nbsp;&nbsp;&nbsp;&nbsp;"Dakako. U svakom slučaju, opremljen je da primni četiri putnika mada bi se mogla smestiti još dva. Probni let je napravljen do Kapije Dva i natrag, i funkcionisao je optimalno celim putem. Dobro jutro, gđo Brodhed."
<BR>&nbsp;&nbsp;&nbsp;&nbsp;&nbsp;Ja bacih pogled preko ramena; Esi je doručkovala i sad nam se pridružila. Nagnula se preko mene da osmotri svoju tvorevinu pažljivije. "Dobar program", pohvalila je ona samu sebe, a zatim je rekla: "Alberte! Odakle ti podatak da kopaš nos?"
<BR>&nbsp;&nbsp;&nbsp;&nbsp;&nbsp;Albert pomirljivo izvadi prst iz jedne nozdrve. "Iz neobjavljenih pisama Enrika Fermija jednom rođaku u Italiji; to je autentičan podatak, uveravam vas. Ima li još pitanja? Nema? Onda, Robine i gđo Brodhed", završi on, "ja predlažem da se spakujete jer sam upravo primio poruku preko one policijske veze da je vaš avion sleteo i da ga servisiraju. Moći ćete da poletite kroz dva sata.
<BR>&nbsp;&nbsp;&nbsp;&nbsp;&nbsp;I tako je i bilo, i poleteli smo, dosta srećno - to jest gotovo srećno. U poslednjem trenutku se desilo nešto manje srećno. Upravo smo se ukrcavali u naš avion kad se začula neka galama iza nas, iz aerodromskog terminala, pa se okrenusmo da pogledamo šta je to.
<BR>&nbsp;&nbsp;&nbsp;&nbsp;&nbsp;"Gle", reče Esi začuđeno, "to zvuči kao da pucaju puške. A one velike naprave na parkiralištu, vidiš li kako guraju automobile u stranu? Jedna je upravo srušila jedan protivpožarni hidrant i voda šiklja napolje. Mogu li oni biti ono što ja mislim?"
<BR>&nbsp;&nbsp;&nbsp;&nbsp;&nbsp;Ja je povukoh u avion. "Mogu", odvratio sam, "ako su oni što ti misliš vojni tenkovi. Hajde, do đavola, da se izvučemo odavde."
<BR>&nbsp;&nbsp;&nbsp;&nbsp;&nbsp;Izvukli smo se. Nije bilo problema. Za nas, u svakom slučaju, mada nas je Albert, slušajući poruke iz mreže podataka koja je ponovo proradila, obavestio da su se narednikove najcrnje slutnje obistinile i da je zaista započinjala propisna revolucija. Za nas nije bilo problema, bar u tom trenutku, mada su se negde drugde u vasionskim prostranstvima događale stvari koje će nas staviti pred neke vrlo krupne probleme, i neke vrlo mučne probleme, i neke koji će biti i krupni i mučni.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
