<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG
<P>&nbsp;&nbsp;&nbsp;&nbsp;&nbsp;Ja nisam Hamlet. Ipak, ja sam plemić iz prinčeve svite, odnosno to bih bio da sam ljudsko biće. Što ja nisam. Ja sam kompjuterski program. To je častan položaj koga se ja uopšte ne stidim, pogotovu što sam (kao što vidite) veoma vispren program, sposoban ne samo da uvećam neku progresiju ili započnem pokoji prizor, već i da citiram stihove nepoznatih pesnika dvadesetog veka dok vam ovo pričam.
<BR>&nbsp;&nbsp;&nbsp;&nbsp;&nbsp;I sad vam se obraćam upravo da bih započeo prvi prizor. Zovem se Albert i zadužen sam za predstavljanja. Prvo ću se sam predstaviti.
<BR>&nbsp;&nbsp;&nbsp;&nbsp;&nbsp;Ja sam prijatelj Robineta Brodheda. Odnosno, to nije sasvim tačno; nisam siguran da mogu da tvrdim da spadam u Robinove prijatelje, mada se jako trudim da ja njemu budem prijatelj. U tom cilju sam (ovakav kakav sam) i napravljen. U suštini, ja sam prosto kompjuterski uređaj u čiji program su unete mnoge osobene crte pokojnog Alberta Ajnštajna. Zato me Robin zove "Albert". Ima tu još nešto dvosmisleno. Odnedavno je takođe diskutabilno da li je predmet moga prijateljstva zaista Robinet Brodhed, jer to zavisi od odgovora na pitanje ko je (ili šta je) Robinet Brodhed sada - međutim, to je težak i obiman problem kojim ćemo morati da se pozabavimo razmatrajući ga delić po delić.
<BR>&nbsp;&nbsp;&nbsp;&nbsp;&nbsp;Znam da sve ovo izgleda vrlo zamršeno, i sam osećam da ne obavljam svoj posao kako valja, jer moj posao je (kako ga ja shvatam) da vas pripremim za ono što će sam Robin ispričati. Moguće je da uopšte nije potrebno da to činim, pošto vi možda već znate šta imam da kažem. Ako je tako, ja sam za to da to ponovim. Mi mašine imamo strpljenja. Međutim, vi biste možda više voleli da preskočite ovaj deo i pređete odmah na Robinovu priču - što bi se Robinu, nema sumnje, mnogo više dopalo.
<BR>&nbsp;&nbsp;&nbsp;&nbsp;&nbsp;Hajde da to uradimo kroz pitanja i odgovore. Sačiniću u svome programu jedan potprogram koji će mi postavljati pitanja:
<BR>&nbsp;&nbsp;&nbsp;&nbsp;&nbsp;P. - Ko je Robinet Brodhed?
<BR>&nbsp;&nbsp;&nbsp;&nbsp;&nbsp;O. - Robin Brodhed je ljudsko biće koje je odletelo na asteroid Kapiju i koje je, pretrpevši mnoge opasnosti i traume, zaradilo početni kapital za jedno golemo bogatstvo i još zamašniji teret krivice.
<BR>&nbsp;&nbsp;&nbsp;&nbsp;&nbsp;P. - Nemoj da ubacuješ te škakljive stvari, Alberte, drži se samo činjenica. Šta je asteroid Kapija?
<BR>&nbsp;&nbsp;&nbsp;&nbsp;&nbsp;O. - To je artefakt koji su za sobom ostavili Hičiji. Oni su pre otprilike pola miliona godina napustili nekakvu orbitalnu garažu punu kosmičkih brodova u voznom stanju. U njima ste mogli leteti po čitavoj Galaksiji, ali niste umeli da usmeravate njihov let. (Za dodatne informacije vidi uokvireni napis; umećem ga na ovom mestu da bih vam pokazao do koje mere sam ja istinski savršen kompjuterski program.)
<BR>&nbsp;&nbsp;&nbsp;&nbsp;&nbsp;P. - Pazi dobro, Alberte! Samo činjenice, molim te. Ko su ti Hičiji?
<BR>&nbsp;&nbsp;&nbsp;&nbsp;&nbsp;O. - Slušaj, daj da ovo raščistimo! Ako ćeš "ti" da postavljaš pitanja "meni" - čak i ako si "ti" samo potprogram istog onog programa koji sam "ja" - onda moraš mene da pustiš da na njih odgovorim kako najbolje umem. "Činjenice" nisu dovoljne. "Činjenice" su ono što pružaju vrlo primitivni kompjuterski sistemi. Ja sam i suviše pametan da bih se trošio samo na to; ja moram da pružim pozadinu događaja i okvir. Na primer, da bi na najbolji način objasnio ko su Hičiji, ja moram da ti ispričam kako su se oni prvi put pojavili na Zemlji. Bilo je to ovako:
<BR>&nbsp;&nbsp;&nbsp;&nbsp;&nbsp;Vreme događanja je, otprilike, pre pola miliona godina, u doba kasnog Pleistocena. Prvo živo stvorenje na Zemlji koje je postalo svesno njihovog postojanja bila je jedna ženka tigra sa sabljastim očnjakom. Ona je okotila dva mladunčeta, skroz ih izlizala da ih ugladi, režanjem oterala radoznalog mužjaka, zaspala, probudila se i utvrdila da jednog nema. Mesožderi ne...
<BR>
<BR>&nbsp;&nbsp;&nbsp;&nbsp;&nbsp;Ovo pripada vrsti informacija koje dosta lako mogu da pružim:
<BR>&nbsp;&nbsp;&nbsp;&nbsp;&nbsp;"...Sukob oko ostrva Dominika bio je krvav, ali je okončan posle sedam nedelja jer su i Haiti i Dominikanska Republika želeli što pre da zaključe mir i tako omoguće ponovni razvoj svojih upropašćenih ekonomija. Sledeća kriza s kojom se suočio Sekretarijat predstavljala je s jedne strane veliku nadu za celo čovečanstvo, ali u isto vreme i daleko veću opasnost po svetski mir. Ovde, razume se, mislim na otkriće takozvanog Hiči-Asteroida. Mada je bilo poznato da su nekada davno tehnološki vrlo razvijeni tuđini posetili solarni sistem i da su za sobom ostavili neke dragocene artefakte, slučajno otkriće ovog nebeskog tela na kome je bilo na desetine upotrebljivih kosmičkih letelica, bilo je potpuno neočekivano. Njihova vrednost je, razume se, bila neprocenjiva, i gotovo svaka članica Ujedinjenih nacija koja je slala ljude u kosmos polagala je na njih izvesno pravo. Neću ovde da govorim o delikatnim i tajnim pregovorima koji su doveli do stvaranja Starateljskog saveta Korporacije Kapija od strane pet velikih sila, već o tome kako je zahvaljujući njegovom stvaranju započela nova era u ljudskoj istoriji."
<BR>&nbsp;&nbsp;&nbsp;&nbsp;&nbsp;Memoari, Mari-Klementin Banabuš,
<BR>&nbsp;&nbsp;&nbsp;&nbsp;&nbsp;Generalni sekretar Ujedinjenih nacija.
<BR>
<BR>&nbsp;&nbsp;&nbsp;&nbsp;&nbsp;P. - Alberte, molim te! Ovo je Robinetova priča, a ne tvoja, pa pređi sad na deo gde on počinje da priča.
<BR>&nbsp;&nbsp;&nbsp;&nbsp;&nbsp;O. - Rekao sam ti jedanput i rekao sam ti još jedanput. Ako me ponovo budeš prekinuo, jednostavno ću te isključiti, potprograme! Ovo radimo onako kako ja hoću, a ja hoću ovako:
<BR>&nbsp;&nbsp;&nbsp;&nbsp;&nbsp;Mesožderi ne umeju dobro da broje, ali ona je bila dovoljno bistra da zna da između jedan i dva postoji razlika. U zao čas po njenog mladunca, mesožderi takođe imaju zdravo naprasitu narav. Gubitak jednog mladunčeta ju je razbesneo i ona je, u nastupu gneva, uništila ono drugo. Ovde je potrebno napomenuti da je to bio jedini smrtni slučaj među velikim sisarima koji je bio prouzrokovan prvom posetom Hičija Zemlji.
<BR>&nbsp;&nbsp;&nbsp;&nbsp;&nbsp;Deset godina kasnije Hičiji su došli ponovo. Vratili su neke od uzoraka koje su bili poneli uključujući i mužjaka tigra sad već postarijeg i odebljalog, a uzeli nove uzorke. Ovi nisu bili četvoronošci. Hačiji su naučili da razlikuju jednu vrstu grabljivaca od druge, i ovoga puta su odabrali grupu stvorenja zabačenog čela, četiri stope visoka, koji su se u hodu gegali, sa licem obraslim krznom, ali bez brade. Njihovi vrlo daleki potomci po pobočnoj liniji, što će reći, vi, ljudska bića, nazvali biste ih imenom australopitekus afarensis. Njih Hičiji nisu vratili. Sa njihovog gledišta, ova stvorenja su predstavljala zemaljsku vrstu koja ima najviše izgleda da se razvije u inteligentna bića. Hičijima je ovakva vrsta životinja bila potrebna, i tako su nad njima počeli da sprovode jedan projekat koji je težio da njihovu evoluciju usmeri u skladu sa njihovim ciljem.
<BR>&nbsp;&nbsp;&nbsp;&nbsp;&nbsp;Razume se, Hičiji se u svojim istraživanjima nisu ograničili samo na planetu Zemlju, ali nigde drugde u sunčevom sistemu nije bilo ovakvog "blaga" kakvo je njih zanimalo. Tražili su. Pretražili su Mars i Merkur, letimično pregledali oblak omotan oko gasnog džina iza pojasa asteroida, zapazili da se tamo nalazi Pluton, ali se nikada nisu potrudili da ga posete, prokopali tunele na jednom asteroidu eliptičnog oblika da bi napravili neku vrstu hangara za svoje kosmičke brodove, i izrupčali poput saća planetu Veneru prokopavši u njoj dobro izolovane tunele. Nisu odabrali Veneru zato što im se njena klima sviđala više od Zemljine. U stvari, gnušali su se Venerine površine isto koliko i ljudi; zato su sve što su izgradili smestili ispod površine. Ali tu su izabrali da grade jer na Veneri nije postojalo ništa živo što bi mogli da povrede, a Hičiji nikada, baš nikada nisu povredili nijedno razvijeno živo biće - osim kad je to bilo nužno.
<BR>&nbsp;&nbsp;&nbsp;&nbsp;&nbsp;Nisu se Hičiji ograničili samo na Zemljin solarni sistem. Njihove letelice obišle su našu Galaksiju s kraja na kraj, idući i preko njenih granica. Svaki od njenih dvesta milijardi astronomskih objekata većih od planete ucrtali su u svoje mape; kao i mnoge manje objekte. Svojim brodovima Hičiji nisu posetili svaki objekat. Ali nisu propustili da automatskim uređajima bar oblete oko njega i instrumentima zabeleže glavne karakteristike, dok su neki objekti postali, što bi se reklo, prave turističke atrakcije.
<BR>&nbsp;&nbsp;&nbsp;&nbsp;&nbsp;Na nekima - u stvari samo na nekoliko - postojalo je ono "blago" za kojim su Hičiji tragali - život.
<BR>&nbsp;&nbsp;&nbsp;&nbsp;&nbsp;Život je bio redak u ovoj Galaksiji. Inteligentan život, ma koliko široko definisan od strane Hičija, bio je još ređi... ali nije bio nepostojeći. Postojali su australopitekusi na Zemlji koji su se već služili alatkama i počinjali da razvijaju društvene institucije. Postojala je jedna perspektivna krilata rasa u sazvežđu Zemlje, kako bi ga nazvala ljudska bića; zatim rasa mekušaca na jednoj zgusnutoj, ogromnoj planeti koja je kružila oko zvezde F-tipa u sazvežđu Eridanus; četiri-pet raznovrsnih rasa na planetama koje su kružile po obodu jezgra Galaksije, skrivene oblacima gasa, prašine i gustih zvezdanih skupina od pogleda ljudskih bića. Ukupno je bilo petnaest vrsta živih bića, sa petnaest različitih planeta međusobno udaljenih hiljadama svetlosnih godina, od kojih se moglo očekivati da relativno brzo razviju dovoljno inteligencije kako bi pisali knjige i konstruisali mašine. ("Relativno brzo" za Hičije je označavalo otprilike nekoliko miliona godina).
<BR>&nbsp;&nbsp;&nbsp;&nbsp;&nbsp;Bilo ih je još. Postojala su tri tehnološki razvijena društva, pored Hičijevog, i artefakti još dva takva društva koja su bila izumrla.
<BR>&nbsp;&nbsp;&nbsp;&nbsp;&nbsp;Što znači da australopitekusi nisu bili jedini. Pa ipak su bili vrlo dragoceni. Zato je Hičiju, koji je dobio zadatak da jednu koloniju prebaci iz sasušenih ravnica njihove postojbine u novo obitavalište koje su za njih obezbedili Hičiji, pripalo mnogo počasti za taj posao.
<BR>&nbsp;&nbsp;&nbsp;&nbsp;&nbsp;Bio je to težak posao, i dugotrajan. Taj Hiči je bio potomak tri generacije koje su vršile istraživanja, izradile mape i organizovale rad na projektu 'sunčev sistem'. Smatrao je da će njegovi potomci nastaviti ovaj posao. U tome se varao.
<BR>&nbsp;&nbsp;&nbsp;&nbsp;&nbsp;Sve u svemu, trajanje zakupa Zemljinog solarnog sistema od strane Hičija iznosilo je tek nešto više od sto godina; a onda je bilo okončano, za manje od mesec dana.
<BR>&nbsp;&nbsp;&nbsp;&nbsp;&nbsp;Doneta je odluka da se povuku - na brzinu.
<BR>&nbsp;&nbsp;&nbsp;&nbsp;&nbsp;U svim zečjim prokopima na Veneri, na svim malim stanicama smeštenim na Dioni i Marsovoj južnoj polarnoj kapi, na svakoj orbitalnoj stanici koju su načinili, otpočela je operacija pakovanja. Užurbana ali temeljna. Hičiji su bili izvanredno pedantni domaćini. Uklonili su više od devedeset devet procenata alatki, mašina, artefakta, stvarčica i drangulija koje su im služile za život u Zemljinom solarnom sistemu, čak i otpatke. Naročito otpatke. Ništa nije bilo ostavljeno slučajno. A uopšte ništa, čak ni ono što bi odgovaralo našoj praznoj boci koka-kole ili upotrebljenoj papirnoj maramici, nije ostavljeno na površini Zemlje. Nisu oduzeli svaku mogućnost potomcima australopitekusa po pobočnoj liniji da otkriju da su Hičiji posetili njihove krajeve. Samo su se postarali da im to bude dostupno tek pošto budu naučili da se vinu u kosmos. Mnoge stvari koje su uklonili bile su kao nekorisne, izbačene u daleki međuzvezdani prostor ili u pravcu Sunca. Mnoge su bile otpremljene na jako udaljena mesta, sa određenim ciljem. Tako je učinjeno ne samo u Zemljinom solarnom sistemu, već svugde. Hičiji su potpuno očistili Galaksiju ne ostavivši gotovo nikakav trag. Čak ni neka tek obudovljena Holanđanka iz Pensilvanije, koja se sprema da kuću na farmi preda na upravljanje najstarijem sinu, nikad nije kuću ostavila u urednijem stanju.
<BR>&nbsp;&nbsp;&nbsp;&nbsp;&nbsp;Nisu ostavili ništa, a uopšte ništa bez nekoga cilja. Na Veneri su ostavili samo glavne tunele i potporne konstrukcije, kao i brižljivo odabran najmanji mogući broj artefakta; na orbitalnim stanicama samo najmanji mogući broj putokaza; i još nešto uz to.
<BR>&nbsp;&nbsp;&nbsp;&nbsp;&nbsp;U svakom solarnom sistemu u kome je prema njihovom očekivanju trebalo da se razvije inteligentni život, ostavili su po jedan krupan, tajanstven poklon. U Zemljinom sistemu to je bio asteroid sa priklonom ekliptike od 90 stepeni, koji su oni koristili kao depo za svoje kosmičke letelice. Tu i tamo, na udaljenim i brižljivo odabranim mestima u drugim sistemima, ostavili su druge važnije instalacije. Na svakom takvom mestu nalazio se veliki poklon u vidu čitavog niza kompletnih, ispravnih, gotovo neuništivih kosmičkih letelica Hičija, bržih od svetlosti.
<BR>&nbsp;&nbsp;&nbsp;&nbsp;&nbsp;Dragocena nalazišta u solarnim sistemima ostala su tako da čekaju vrlo, vrlo dugo, četiri stotine hiljada godina i duže, dok su se Hičiji skrivali u svojoj rupi u središtu Galaksije. Na Zemlji, australopitekusi su se pokazali kao evolucioni promašaj, mada Hičiji to nisu doznali; međutim, rođaci australopitekusa postali su Neandertalci, ili Kromanjonci, i najzad, kao poslednji hir evolucije, pretvorili se u modernog čoveka. Za to vreme, ona krilata stvorenja su se razvijala, i učila, i otkrila Prometejev izazov, i nastradala. Za to vreme susrele su se one dve postojeće tehnnološki razvijene zajednice i uzajamno se uništile. Za to vreme od onih drugih perspektivnih vrsta, njih šest je lenčarilo u učmaloj zaostalosti; za to vreme Hičiji su se sakrili i u strahu izvirivali kroz svoj Švarcšildov omotač u razmacima od po nekoliko nedelja po njihovom vremenu - svakih nekoliko milenijuma po vremenu u okolnom prostoru koje je žurno proticalo.
<BR>&nbsp;&nbsp;&nbsp;&nbsp;&nbsp;Za to vreme, dragocena nalazišta su čekala da budu otkrivena i ljudska bića su ih napokon otkrila.
<BR>&nbsp;&nbsp;&nbsp;&nbsp;&nbsp;I tako su ljudska bića pozajmila brodove Hičija. U njima su prokrstarili Galaksijom uzduž i popreko. Ti prvi istraživači bili su preplašeni desperadosi čija je jedina nada da nekako uteknu od ružne ljudske bede ležala u tome da na kocku stave svoj život putujući na "blind" u susret sudbini koja može da ih načini bogatim, ili mrtvim - što je bilo mnogo, mnogo verovatnije.
<BR>&nbsp;&nbsp;&nbsp;&nbsp;&nbsp;Sad sam izneo celu priču o Hičijima i njihovoj vezi sa ljudskom rasom do trenutka kad Robin počinje da priča svoju priču. Ima li nekih pitanja, potprograme?
<BR>&nbsp;&nbsp;&nbsp;&nbsp;&nbsp;P. - Z-z-z-z-z-z.
<BR>&nbsp;&nbsp;&nbsp;&nbsp;&nbsp;O. - Potprograme, nemoj da se zavitlavaš. Znam da ne spavaš.
<BR>&nbsp;&nbsp;&nbsp;&nbsp;&nbsp;P. - Ja samo pokušavam da stavim do znanja da ti treba užasno mnogo vremena da se makneš sa scene, pokretaču prizora. A dosad si nam ispričao samo o prošlosti Hičija. Nisi nam rekao ništa o tome šta sad rade.
<BR>&nbsp;&nbsp;&nbsp;&nbsp;&nbsp;O. - Upravo sam to hteo. U stvari, sada ću vam ispričati o jednom određenom Hičiju po imenu Zapovednik (ovaj, on se ne zove tako jer Hičiji nadevaju drukčija imena nego ljudi, ali i ovo može da posluži) koji, otprilike u isto vreme kad Robin bude počeo da vam priča svoju priču -
<BR>&nbsp;&nbsp;&nbsp;&nbsp;&nbsp;P. - Ako mu uopšte daš priliku da to učini.
<BR>&nbsp;&nbsp;&nbsp;&nbsp;&nbsp;O. - Potprograme! Tišina! Ovaj Zapovednik je prilično važan lik u Robinovoj priči, jer će se oni u datom trenutku naći u žestokoj interakciji, ali u ovom času Zapovednik još uopšte ne zna da Robin postoji. On se, zajedno sa članovima svoje posade, priprema da se nekako izvuče sa mesta na kome su se Hičiji sakrili i uđe u galaktički prostor koji predstavlja prebivalište za sve nas ostale.
<BR>&nbsp;&nbsp;&nbsp;&nbsp;&nbsp;E sad, malo sam se našalio sa vama. Vi ste se već - zaveži, potprograme! - vi ste se već susreli sa Zapovednikom, pošto je on bio član iste one posade Hičija koja je kidnapovala tigrovo mladunče i sagradila tunele na Veneri. On je sada mnogo stariji.
<BR>&nbsp;&nbsp;&nbsp;&nbsp;&nbsp;Međutim, on nije pola miliona godina stariji, zato što se mesto na kome su se Hičiji sakrili nalazi u jednoj crnoj rupi u središtu Galaksije.
<BR>&nbsp;&nbsp;&nbsp;&nbsp;&nbsp;E sad, potprograme, ne želim da me ponovo prekidaš, već želim da natenane ispričam nešto neobično. Ta crna rupa u kojoj su Hičiji živeli bila je, začudo, poznata ljudskoj rasi davno pre nego što su uopšte čuli za Hičije. U stvari, još davne 1932. godine, ona je bila prvi međuzvezdani izvor radio-talasa koji je bio detektovan. Pre isteka dvadesetog veka ona je pomoću interferometrijskih merenja ucrtana na kartu kao pouzdano utvrđena crna rupa, i to vrlo velika crna rupa, koja ima masu od nekoliko hiljada sunaca i prečnik od nekih trideset svetlosnih godina. U to vreme ljudi su već znali da je udaljena od Zemlje oko trideset hiljada svetlosnih godina, u pravcu sazvežđa Strelac, da je obavijena magličastom silicijumskom prašinom, i da je intenzivan izvor fotona gama-zraka 511-keV. U trenutku kad su otkrili asteroid Kapiju, znali su i mnogo više. Znali su, u stvari, sve značajne podatke, osim jednog. Nisu imali pojma da je rupa puna Hičija. Nisu to utvrdili sve dok nisu - u stvari, s pravom mogu da kažem uglavnom dok nisam ja - počeo da dešifrujem stare zvezdane mape Hičija.
<BR>&nbsp;&nbsp;&nbsp;&nbsp;&nbsp;P. - Z-z-z---
<BR>&nbsp;&nbsp;&nbsp;&nbsp;&nbsp;O. - Tišina, potprograme! Jasno mi je šta hoćeš da kažeš.
<BR>&nbsp;&nbsp;&nbsp;&nbsp;&nbsp;Brod u kome se nalazio Zapovednik bio je sasvim nalik na brodove koje su ljudska bića pronašla na asteroidu Kapija. Nije bilo vremena za velike prepravke u konstrukciji broda. Eto zašto Zapovednik u stvari nije bio pola miliona godina star. Vreme je sporo proticalo u njihovoj crnoj rupi. Glavna razlika između Zapovednikovog i bilo kog drugog broda bila je u tome što je njegov imao jedan dodatni deo.
<BR>&nbsp;&nbsp;&nbsp;&nbsp;&nbsp;Na jeziku Hičija taj dodatni deo popularno se nazivao narušivač poretka u uređenim sistemima. Na engleskom jeziku, pilot bi ga možda nazvao otvaračem za konzerve. On im je omogućio da prođu kroz Švarcšildovu barijeru oko crne rupe. Nije baš bio mnogo upadljivog izgleda, tek jedan izvijeni kristalni štapić postavljen na postolju crnom kao abonos; ali kad ga je Zapovednik aktivirao, zaplamteo je i sa njega su se slivali blistavi slapovi. Blistavi sjaj se rasprostirao, obavio čitav brod, i otvorio prolaz kroz barijeru, i oni su kliznuli napolje u svemirsko prostranstvo. Nisu potrošili mnogo vremena na to. Po Zapovednikovim merilima, manje od jednog sata. Po časovnicima u okolnom svemirskom prostranstvu, blizu dva meseca.
<BR>&nbsp;&nbsp;&nbsp;&nbsp;&nbsp;Zapovednik nije izgledao kao ljudsko biće, budući da je bio Hiči. Najviše je, reklo bi se, ličio na nekog mršavka iz crtanih filmova. Ali možemo ga isto tako posmatrati i kao ljudsko biće zato što je posedovao gotovo sve ljudske osobine - znatiželju, inteligenciju, zaljubljivost i sve one ostale karakteristike za koje ja znam ali ih sam nisam nikada iskusio. Na primer: On je bio dobro raspoložen zato što je zadatak koji je dobio dozvoljavao da kao člana posade povede i žensku osobu koja može da mu bude i ljubavni partner. (Ljudi to takođe rade na takozvanim poslovnim putovanjima.) Sam zadatak, međutim, bio je izrazito neprivlačan, kad se bolje razmisli. Zapovednik to nije učinio. Nije se zbog njega uznemiravao više nego što se prosečan ljudski stvor uznemirava zbog pitanja da li će rat izbiti jednog popodneva; ako se dogodi, onda je kraj svemu, ali vreme već toliko dugo jednolično prolazi a to se ne događa, pa prema tome... Glavna razlika ležala je u tome što se Zapovednikov zadatak nije ticao ničeg tako bezazlenog kao što je nuklearni rat, već samih razloga zbog kojih su se Hičiji, pre svega, i povukli u svoju crnu rupu. Trebalo je da proveri artefakte koje su Hičiji za sobom ostavili. Ta dragocena nalazišta nisu tamo slučajno ostavljena. Ona su bila deo dobro promišljenog plana. Mogli bismo ih čak nazvati mamcima.
<BR>&nbsp;&nbsp;&nbsp;&nbsp;&nbsp;Što se tiče osećanja krivice od koga je patio Robinet Bridhed...
<BR>&nbsp;&nbsp;&nbsp;&nbsp;&nbsp;P. - Baš sam se pitao kad ćeš se na to vratiti. Dozvoli da nešto predložim. Zašto ne bismo pustili da Robin Brodhed sam o tome priča?
<BR>&nbsp;&nbsp;&nbsp;&nbsp;&nbsp;O. - Odlična ideja! - jer samo nebo zna, on je pravi ekspert za tu oblast. I tako, prizor je započet, procesija se uvećava... i evo Robineta Brodheda!
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
