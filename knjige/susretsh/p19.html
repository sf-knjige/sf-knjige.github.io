<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Svemirski Pentagon nije zapravo jedan satelit u geostacionarnoj orbiti. Već pet satelita u geostacionarnoj orbiti. Orbite nisu potpuno identične tako da ovih pet oklopljenih, impulsno očvršćenih povelikih komada metala međusobno igraju valcer. Prvo je Alfa sa spoljašnje strane a Delta je bliža Zemlji, pa malo obilaze jedna oko druge, pa onda Ipsilon koji je okrenut napolje i može biti Gama, koja je okrenuta unutra, obilaze oko svoga partnera, do-si-do, i tako dalje. Zašto su, mogli biste se zapitati, postupili na ovaj način umesto da su prosto sagradili jedan veliki? E, dobijate odgovor, pet satelita je pet puta teže pogoditi nego jedan satelit. A ja lično mislim i zato što su sovjetski orbiter Tjuratam i kineski Osmatrački vrhovni štab izgrađeni ucelo. Prirodna stvar, Sjedinjene Države Amerike htele su da pokažu da one mogu to da izvedu bolje. Ili bar drukčije. Sve je to datiralo iz ratobornih vremena. Kažu da je nekada to bila poslednja reč u oblasti odbrane. Njihovi džinovski laseri na nuklearni pogon, smatralo se, bili bi u stanju da šćape svaki neprijateljski projektil na daljini od pet hiljada milja. Verovatno su zaista bili u stanju - u trenutku kad su bili sagrađeni - i možda još tri meseca posle toga, sve dok i oni na drugoj strani nisu počeli da koriste isto takvo impulsno očvršćavanje i trikove za ometanje radara i tako su opet svi bili "na gotovs". Na žalost i opalili su. Ali to je sasvim posebna priča.
<BR>&nbsp;&nbsp;&nbsp;&nbsp;&nbsp;I tako nismo ni videli četiri petine Pentagona, osim na našim ekranima. Vektorski prostor na koji su nas usmerili sadržavao je zgrade za smeštaj posade, administracije i - zatvora. Bila je to Gama, šezdeset hiljada tona metala i ljudstva, veličinom i oblikom veoma nalik na Keopsovu piramidu, i mi smesta otkrismo, bez obzira na svu predusretljivost generala Mancbergena tamo dole na Zemlji, da su nas ovde u orbiti dočekali kao da nosimo kugu. Prvo i pre svega, ostavili su nas da čekamo na dozvolu za dehermetizaciju. "Pretpostavljam da su ozbiljno bili udareni za vreme napada ludila", nagađala je Esi, gledajući smrknuto u video-ekran na kome se nije videlo ništa osim Gaminog metalnog boka.
<BR>&nbsp;&nbsp;&nbsp;&nbsp;&nbsp;"To nije opravdanje", rekoh ja, dok Albert uslužno ponudi svoje objašnjenje:
<BR>&nbsp;&nbsp;&nbsp;&nbsp;&nbsp;"Nisu oni bili tako jako udareni kao što su se spremali da sami udare, bojim se. Ja sam premnogo rata video; ja ovakve stvari ne volim." Hvatao se za svoje "Dva odsto" dugme i uopšte delovao dosta nervozno - za jedan hologram. Ono što je rekao bilo je sasvim tačno. Pre nekoliko nedelja, kada su teroristi napadali svakoga ko je bio u svemiru svojim TPP-om, čitava ova orbitalna stanica je jedan minut bila luda. Bukvalno jedan minut; ne duže od toga. I dobro je što nije bilo duže jer je za taj jedan minut osam od jedanaest dežurnih stanica koje moraju biti opremljene posadom da bi mogle da usmere protonski zrak u pravcu zemaljskih gradova - bilo opremljeno posadom. I to spremnom za akciju.
<BR>&nbsp;&nbsp;&nbsp;&nbsp;&nbsp;Ali nije to bilo ono što je uznemirilo Esi. "Alberte", rekla je ona, "nemoj da me sekiraš takvim postupcima. Ti zapravo nikada nisi video nijedan rat, nikada. Ti si samo kompjuterski program."
<BR>&nbsp;&nbsp;&nbsp;&nbsp;&nbsp;On se nakloni. "Kako vi kažete, gđo Brodhed. Molim? Upravo sam primio dozvolu za dehermetizovanje. Možete da uđete u satelit."
<BR>&nbsp;&nbsp;&nbsp;&nbsp;&nbsp;I tako uđosmo, dok je Esi bacala zamišljene poglede preko ramena u pravcu programa koji je ostao na brodu. Podnarednik koji nas je dočekao nije se činio oduševljen. Palcem je prelazio preko kristalnog čipa kao da pokušava da proveri da se mastilo nije razmagnetisalo. "Da", kazao je, "obavestili su nas da dolazite. Samo, ja nisam siguran da li brigadni general može sada da vas primi."
<BR>&nbsp;&nbsp;&nbsp;&nbsp;&nbsp;"Mi nismo ni hteli kod brigadnog generala", objašnjavala je Esi umilnim glasom, "samo kod gđe Doli Volters, koju vi ovde držite u zatvoru."
<BR>&nbsp;&nbsp;&nbsp;&nbsp;&nbsp;"O, da gospođo. Ali brigadni general Kasata mora da vam potpiše propusnicu, a mi smo svi trenutno prilično zauzeti." Izvinio se i šapatom nešto rekao u nekakav telefon, i onda se razvedrio. "Hoćete molim vas da pođete za mnom, gospodine i gospođo", rekao je i poveo nas najzad iz pristaništa.
<BR>&nbsp;&nbsp;&nbsp;&nbsp;&nbsp;Čovek se odvikne od "manevrisanja" pri maloj, ili nultoj, gravitaciji ako ne trenura, a ja sam odavno prestao da trenuram. U isto vreme sam zavirivao na sve strane. Sve je ovo bio sasvim nov doživljaj za mene. Kapija je asteroid, na kome su nekada davno Hičiji prokopali tunele i sve unutarnje površine obložili svojim omiljenim svetlucavim plavičastim metalom. Fabrika hrane Hiči-nebo, i sve ostale velike instalacije u kosmosu koje sam ja posetio takođe su izgradili Hičiji. Sada sam bio zbunjen zato što sam se prvi put našao u veoma velikom artefaktu u kosmosu, načinjenom ljudskom rukom. Činio mi se tako tuđ, mnogo više nego bilo šta što su napravili Hičiji. Nije bilo dobro poznatog plavičastog svetlucanja, samo prefarbani čelik. Nije bilo vretenaste prostorije u središtu. Nije bilo svemirskih istraživača premrlih od straha ili ozarenih lica, niti muzejskih zbirki sastavljenih od raznih delića Hiči-tehnologije pronađenih tu i tamo u Galaksiji. Ono čega je bilo napretek bila su vojna lica odevena u trikoe i, iz nekog razloga, sa zaštitnim kacigama. Najčudnije od svega bilo je što su svi do jednog nosili opasače za oružje, ali su sve futrole bile prazne.
<BR>&nbsp;&nbsp;&nbsp;&nbsp;&nbsp;Ja usporih hod i skrenuh Esi na to pažnju. "Izgleda da ni u svoje sopstvene ljude nemaju poverenja", prokomentarisao sam ja.
<BR>&nbsp;&nbsp;&nbsp;&nbsp;&nbsp;Ona me povuče za okovratnik i rukom pokaza ispred sebe u pravcu gde nas je čekao podnarednik. "Nemoj da govoriš protiv domaćina, Robine, bar ne dok smo im iza leđa. A, evo. To je mora biti ovde."
<BR>&nbsp;&nbsp;&nbsp;&nbsp;&nbsp;I dobro je što smo stigli; već mi je ponestajao dah posle napornog hodanja hodnikom pri nultoj gravitaciji. "Pravo unutra, gospodine i gospođo", reče podnarednik gostoljubivo, i naravno mi ga poslušasmo.
<BR>&nbsp;&nbsp;&nbsp;&nbsp;&nbsp;Ali to 'unutra', iza vrata, bila je potpuno prazna prostorija sa nekoliko sedišta na spuštanje poređanih uza zid, i ništa više. "Gde je brigadni general?" upitao sam.
<BR>&nbsp;&nbsp;&nbsp;&nbsp;&nbsp;"Pa, gospodine, rekao sam vam da smo svi prilično zauzeti u ovom trenutku. On će vas primiti čim bude mogao." I, smešeći se kao podlac, izađe i zatvori za sobom vrata; a ono što je na tim vratima bilo zanimljivo, kao što smo oboje odmah primetili, bilo je da sa unutrašnje strane nije bilo kvake.
<BR>&nbsp;&nbsp;&nbsp;&nbsp;&nbsp;Kao i svako, i ja sam zamišljao kako bi bilo kad bih bio uhapšen. Živiš svoj život i loviš mrežom ribu ili obavljaš knjigovodstvene poslove za nečiji račun ili pišeš neku veliku novu simfoniju, kad odjednom neko kuca na vratima. "Pođite s nama bez otpora", kaži ti, i namaknu ti lisice i pročitaju ti na šta imaš pravo, i dok si se osvestio nađeš se na nekom ovakvom mestu. Esi je drhtala. Mora biti da je i ona zamišljala iste ovakve stvari, iako ako je neko u životu bio nedužan, to je bila ona. "Glupo je", rekla je, više za sebe. "Kakva šteta što ovde nema kreveta. Mogli bismo da iskoristimo vreme."
<BR>&nbsp;&nbsp;&nbsp;&nbsp;&nbsp;Ja je potapšah po ruci. Znao sam da ona to pokušava mene da razveseli. "Rekli su da su zauzeti", podsetio sam je.
<BR>&nbsp;&nbsp;&nbsp;&nbsp;&nbsp;I tako smo nas dvoje čekali.
<BR>&nbsp;&nbsp;&nbsp;&nbsp;&nbsp;Pola sata kasnije, bez prethodnog upozorenja, osetio sam pod rukom koju sam joj držao na ramenu, da se Esi ukočila, a izraz lica joj je najednom postao ludački razjaren; onda sam osetio brz, bolan, žestok ubod u sopstvenom mozgu.
<BR>&nbsp;&nbsp;&nbsp;&nbsp;&nbsp;Onda je to nestalo, a nas dvoje smo se zgledali. Trajalo je samo nekoliko sekundi. Dovoljno dugo da bi nam postalo jasno zašto su ovi ovde bili zauzeti i zašto ne nose oružje u futrolama na opasaču.
<BR>&nbsp;&nbsp;&nbsp;&nbsp;&nbsp;Teroristi su opet zadali udarac - ali samo jedan munjevito brz udarac.
<BR>&nbsp;&nbsp;&nbsp;&nbsp;&nbsp;Kad je podnarednik napokon došao po nas bio je dobro raspoložen. Neću da kažem da je bio prema nama ljubazan. Civili mu se i dalje nisu sviđali. Bio je dovoljno dobro raspoložen da bi mu na licu bio širok osmeh, a dovoljno neljubazan da nam ne kaže zašto se smeši. Prošlo je bilo dosta vremena. On se nije izvinio, samo nas je poveo u kancelariju komandanta, cereći se sve vreme. A kad smo tamo stigli - zidovi od čelika prefarbani pastelnom bojom, na jednom zidu hologram sa slikom Vest Pointa i jedan gutač skupog dima koji je uzaludno pokušavao da pokaže da je dorastao cigari koju je pušio - general Kasata - takođe se smeškao.
<BR>&nbsp;&nbsp;&nbsp;&nbsp;&nbsp;Nije bilo mnogo mogućih objašnjenja za svu ovu potajnu veselost, i tako se ja reših da okušam jedno od njih. "Čestitam, generale", izjavio sam učtivo, "što ste uhvatili teroriste."
<BR>&nbsp;&nbsp;&nbsp;&nbsp;&nbsp;Smešak na njegovom licu se kolebao, ali se ipak zadržao. Kasata je bio omanjeg rasta i nabijeniji nego što se to vojnim lekarima dopadalo; nabrekla bedra videla su se ispod ivice kratkih pantalona mrkožute boje, pošto nas je dočekao sedeći na ivici svoga pisaćeg stola. "Koliko sam obavešten, g. Brodhed", rekao je, "vi ste ovamo došli radi razgovora sa gđom Doli Volters. Možete ga slobodno obaviti imajući u vidu instrukcije koje sam primio, ali ne mogu da vam odgovorim na pitanja koja se tiču bezbednosti."
<BR>&nbsp;&nbsp;&nbsp;&nbsp;&nbsp;"Ja vam takvo nisam ni postavio", podvukao sam ja. Zatim, osetivši kako me na vratu prosto peče Esin oštar pogled, koji je govorio 'zašto-izazivaš-ovog-bezveznjaka', dodao sam: "U svakom slučaju, vrlo je ljubazno što ćete nam dozvoliti da ga obavimo."
<BR>&nbsp;&nbsp;&nbsp;&nbsp;&nbsp;On klimnu, saglašavajući se očigledno da je to od njega vrlo ljubazno. "Ipak bih želeo da vam postavim jedno pitanje. Imate li nešto protiv da mi kažete zašto želite da se s njom sastanete?"
<BR>&nbsp;&nbsp;&nbsp;&nbsp;&nbsp;Esin oštar pogled me je i dalje pekao i zato mu nisam rekao da uistinu imam nešto protiv. "Uopšte ne", slagao sam. "Gđa Volters je provela izvesno vreme sa jednom osobom s kojom sam u vrlo prijateljskim odnosima i s kojom bih jako želeo da se vidim. Mi se nadamo da nam ona može reći kako da stupimo u vezu sa, uf, tom osobom sa kojom sam u prijateljstvu."
<BR>&nbsp;&nbsp;&nbsp;&nbsp;&nbsp;Nije mnogo vredelo što sam izbegao da upotrebim reč 'prijatelj' i tako otkrijem pol te osobe. Oni su sigurno vraški podrobno ispitali Doli i znali su da sam mogao imati na umu samo dve osobe, a od te dve nije bilo vrlo verovatno da bih Vona nazvao prijateljem. On zbunjeno pogleda u mene, pa u Esi, pa reče: "Voltersova je zaista vrlo popularna mlada žena. Ne želim više da vas zadržavam." I predade nas podnaredniku da nam bude vodič.
<BR>&nbsp;&nbsp;&nbsp;&nbsp;&nbsp;U svojstvu vodiča, podnarednik je bio prava truba. Nije odgovarao na pitanja; nije nam sam davao nikakve informacije. A ovde je bilo mnogo toga što izaziva radoznalost jer su u Pentagonu bili vidljivi znaci nedavnih neprilika. Ne toliko fizičkih oštećenja, ali kad su na stanici poludeli tokom jednog minuta, bio je oštećen zatvor. Njegov sistem za zaključavanje razvalili su dežurni stražari. Na sreću upropastili su ga u trenutku kad su vrata bila otključana; inače bi u ćelijama neki tužni kosturi bili ostavljeni da umru od gladi.
<BR>&nbsp;&nbsp;&nbsp;&nbsp;&nbsp;Ovo sam utvrdio tako što sam, prolazeći pored ćelija, zapazio da su sve bile otvorene, dok su naoružani pripadnici Vojne policije dosađujući se čučali po hodnicima kako bi se starali da zatvorenici ostanu unutra. Podnarednik zastade da bi kratko porazgovarao sa nadzornikom straže i dok smo tu malo čekali, Esi prošaputa: "Ako nisu uhvatili teroriste, zašto je onda general bio ljubazan prema tebi?"
<BR>&nbsp;&nbsp;&nbsp;&nbsp;&nbsp;"Dobro pitanje", odgovorio sam ja. "Evo sad moga pitanja: šta je hteo da kaže onim da je ona vrlo popularna mlada žena?"
<BR>&nbsp;&nbsp;&nbsp;&nbsp;&nbsp;Podnarednik se skandalizovao što nas dvoje razgovaramo dok smo 'u vrsti'. On skrati razgovor sa poručnikom Vojne policije i žurno nas odvede do jedne ćelije nalik na sve ostale ćelije, na kojoj su vrata bila otvorena. Pokaza rukom unutra. "Evo vašeg zatvorenika", kazao je. "Možete s njom da razgovarate o čemu god hoćete, ali ona ne zna bogzna šta ni o čemu."
<BR>&nbsp;&nbsp;&nbsp;&nbsp;&nbsp;"To mi je jasno", odvratio sam ja, "jer da zna, vi sigurno ne biste uopšte dozvolili da je vidimo, zar nije tako?" Zbog ovoga me Esi još jedanput ošinu pogledom. I bila je u pravu. Da mu nisam dosađivao, podnarednik bi možda bio dovoljno pristojan da se odmakne nekoliko koraka kako bismo mogli na miru da porazgovaramo sa Doli Volters umesto što se odlučno smestio kod otvorenih vrata.
<BR>&nbsp;&nbsp;&nbsp;&nbsp;&nbsp;A možda i ne bi. Glasam za ovu drugu teoriju. Doli Volters je bila žena sa dečjim stasom i detinjastim, piskavim glasom i pokvarenim zubima. Nije bila u najboljem raspoloženju. Bila je preplašena, premorena, ljuta i mrzovoljna.
<BR>&nbsp;&nbsp;&nbsp;&nbsp;&nbsp;A ni ja se nisam osećao mnogo bolje. Bio sam potpuno, nelagodno svestan da ova mlada žena preda mnom tek što je provela par nedelja u društvu ljubavi moga života - odnosno jedne od ljubavi moga života - od dve glavne, u svakom slučaju. Ja ovo govorim nekako olako. A nije bilo lako. Nisam znao šta da uradim, nisam znao šta da kažem.
<BR>&nbsp;&nbsp;&nbsp;&nbsp;&nbsp;"Pozdravi se, Robine", upućivala me je Esi šta da radim.
<BR>&nbsp;&nbsp;&nbsp;&nbsp;&nbsp;"Gospođo Volters", rekoh ja poslušno, "dobar dan. Ja sam Robin Brodhed."
<BR>&nbsp;&nbsp;&nbsp;&nbsp;&nbsp;Još joj je preostalo nešto od lepog pnašanja. Ona ispruži ruku kao dobro dete. "Ja znam ko ste vi, g. Brodhed, čak i ne računajući da sam se onomad upoznala s vašom ženom." Nas dvoje se rukovasmo učtivo a ona se pri tom lagano osmehnu tužnim osmehom. Tek nešto kasnije, kad sam video ginjola sa likom Robineta Brodheda, shvatio sam zašto se osmehnula. Ali i ona je izgledala zbunjena. "Mislim da su mi kazali da četiri osobe žele da me vide", kazala je, izvirujući iza ravnodušnog podnarednika i tražeći pogledom ostale.
<BR>&nbsp;&nbsp;&nbsp;&nbsp;&nbsp;"Samo smo nas dvoje", kazala je Esi, čekajući da ja nešto dalje kažem.
<BR>&nbsp;&nbsp;&nbsp;&nbsp;&nbsp;Ali ja nisam ništa kazao. Nisam znao šta da kažem. Da je tu bila samo Esi, možda bih nekako uspeo da ispričam Doli Volters šta je meni značila Klara i zamolim je da mi pomogne - bilo kako da mi pomogne. Ili da je tu bio potporučnik, na njega sam mogao da se ne obazirem kao na bilo koji komad nameštaja. Odnosno mislim da bih mogao - ali su oni oboje bili tu, i tako sam ja stajao bez reči dok je Doli Volters buljila u mene, radoznalo, Esi puna iščekivanja, a čak se i potporučnik okrenuo i upiljio u mene.
<BR>&nbsp;&nbsp;&nbsp;&nbsp;&nbsp;Esi je uzdahnula, sažaljivo i besno, i odlučila šta da uradi. Preuzeće komandu. Okrenula se ka Doli Volters. "Doli", rekla je žustro, "morate izviniti moga muža. Za njega je to traumatično iz razloga koji su suviše složeni da vam ih sad objašnjavam. Morate izviniti i mene, takođe, molim vas, što sam dopustila da vas Vojna policija odvede; i ja sam pretrpela neke traume iz sličnih razloga. Važno je šta ćemo sada da učinimo. A to će biti sledeće: prvo ćemo obezbediti vaše oslobađanje odavde. Drugo, mi vas pozivamo da nam pravite društvo i da nam pomognete da otkirjemo gde se nalaze Von i Džil-Klara Mojnlin. Slažete se?"
<BR>&nbsp;&nbsp;&nbsp;&nbsp;&nbsp;Sve je ovo išlo prebrzo za Doli Volters, takođe. "Pa", reče ona, "ja..."
<BR>&nbsp;&nbsp;&nbsp;&nbsp;&nbsp;"Dobro", reče Esi, klimnuvši. "Idemo mi to da sredimo. Vi, potporučniče! Povedite nas nazad na naš brod, Verna Draga i to smesta, molim."
<BR>&nbsp;&nbsp;&nbsp;&nbsp;&nbsp;Potporučnik otvori usta, preneražen, ali ja ga preduhitrih. "Esi, zar ne bi trebalo da obavestimo o tome generala?"
<BR>&nbsp;&nbsp;&nbsp;&nbsp;&nbsp;Ona mi stisnu ruku i pogleda u mene. Pogled je bio sažaljiv. Stisak od koga su mi gotovo polomljeni zglobovi na šaci označavao je upozorenje: zaveži-ta-tvoja-glupa-usta, Robine! "Siromašak", rekla je oficiru, izvinjavajući se, "tek što je izdržao jednu veliku operaciju. Smušen je. Na brod po njegov lek, i to brzo!" Kad moja žena Esi naumi da nešto uradi, onda je najbolje pustiti je da to i uradi. Šta je ona imala na umu ja to ne znam, ali šta treba ja da činim bilo mi je sasvim jasno. Počeh da se ponašam kao postariji čovek koji je još ošamućem zbog nedavne operacije, i pustih je da me povede u stopu za potporučnikom hodnicima Pentagona.
<BR>&nbsp;&nbsp;&nbsp;&nbsp;&nbsp;Nismo se kretali baš brzo jer je u hodnicima Pentagona bilo prilično prometno. Potporučnik nas zaustavi na jednoj raskrsnici dok nije prošla grupa zatvorenika, marširajući. Iz nekog razloga raščišćavali su čitav jedan blok zatvorskih ćelija. Esi me gurnu laktom i pokaza rukom na monitore na zidu. Neki od njih služili su prosto kao putokazi, Komesarijat 7, Vojnički zahodi, Dokovi V, i tako dalje. Međutim drugi...
<BR>&nbsp;&nbsp;&nbsp;&nbsp;&nbsp;Drugi su prikazivali pristanišnu zonu, a nešto veliko upravo je pristizalo. Veliko, glomazno, ljudskom rukom napravljeno; mogli ste na prvi pogled razaznati da je sagrađeno na Zemlji a ne od strane Hičija. Ne samo zbog linija, niti zbog činjenice da je bilo napravljeno od sivog čelika a ne od plavkastog Hiči-metala. Kao dokaz služilo je podmuklo projektilsko oružje sa čije glatke površine su štrčale isturene cevi.
<BR>&nbsp;&nbsp;&nbsp;&nbsp;&nbsp;Pentagon je, to sam znao, izgubio šest ovakvih brodova za redom, pokušavajući da adaptira pogonski sistem Hičija za let brži od brzine svetlosti i upotrebi ga na brodovima koje su sagradili ljudi. Ja zbog toga ne bih mogao da se žalim; njihove greške dobro su došle pri projektovanju Verne Drage. Ali nije bilo prijatno gledati ono oružje. Na letelicima Hičija niste ga nikada mogli videti.
<BR>&nbsp;&nbsp;&nbsp;&nbsp;&nbsp;"Hajdemo dalje", odreza potporučnik, motreći nas. "Ne bi trebalo da budete ovde. Idemo dalje." On krete jednim manje-više praznim hodnikom, ali ga Esi zaustavi.
<BR>&nbsp;&nbsp;&nbsp;&nbsp;&nbsp;"Ovuda je bliže", reče ona, pokazujući rukom na oznaku Dokovi.
<BR>&nbsp;&nbsp;&nbsp;&nbsp;&nbsp;"Zabranjen pristup!" odreza on.
<BR>&nbsp;&nbsp;&nbsp;&nbsp;&nbsp;"Ne za proverenog prijatelja Pentagona koji je bolestan", odvrati ona, povuče me za ruku i mi krenusmo u pravcu najgušće, najbučnije grupe ljudi. Esi ima svoje vrlo skrovite tajne, ali ova se za tren oka razjasnila. Metež je poticao od uhvaćenih terorista koje su sprovodili sa krstarice, a Esi se baš prohtelo da ih osmotri.
<BR>&nbsp;&nbsp;&nbsp;&nbsp;&nbsp;Kristarica je presrela njihov ukradeni brod upravo kad je smanjivao brzinu veću od brzine svetlosti. Izrešetali su ga. Očigledno je na brodu bilo osam terorista - osam, u Hiči-brodu u kome je i za pet osoba tesno! Jedan je bio onesvešćen. Jedan je bio bez noge, ali pri svesti. Treći je bio pomahnitao.
<BR>&nbsp;&nbsp;&nbsp;&nbsp;&nbsp;Baš taj pomahnitali terorista privukao mi je najviše pažnju. Bila je to mlada crnkinja - kažu, iz Sijera Leonea - koja je neprekidno vrištala. Na sebi je imala ludačku košulju. Reklo bi se da je u nju obučna već vrlo dugo, jer tkanina je bila zaprljana i zaudarala je, kosa joj je bila razbarušena, lice mrtvački bledo. Neko me je pozvao po imenu, ali sam ja žurio napred da bih bolje video. "To ona govori ruski", reče Esi nabirajući obrve, "ali ne baš dobro. Gruzijski akcent. Vrlo jak. Kaže da nas mrzi."
<BR>&nbsp;&nbsp;&nbsp;&nbsp;&nbsp;"Toliko sam mogao da razumem", odvratih ja. Sad mi je bilo dosta. Kad se potporučnik probio kroz gomilu, besno se derući na ljude da se sklone s puta, pustio sam da me povuče unazad, a onda sam ponovo začuo svoje ime.
<BR>&nbsp;&nbsp;&nbsp;&nbsp;&nbsp;Znači to nije bio potporučnik. U stvari, to uopšte nije bio muški glas. Dolazio je iz grupe zatvorenika koju su preseljavali iz jedne ćelije, i ja videh ko poziva. Ona Kineskinja. Dženi ili tako nekako. "Dobri Bože", rekoh ja potporučniku, "zašto ste nju uhapsili?"
<BR>&nbsp;&nbsp;&nbsp;&nbsp;&nbsp;On će na to osorno: "To je vojna stvar i vas se ništa ne tiče, Brodhed. Hajdemo! Ovo nije vaše društvo!"
<BR>&nbsp;&nbsp;&nbsp;&nbsp;&nbsp;Nije imalo smisla objašnjavati se sa čovekom koji je nešto čvrsto odlučio. Nisam mu više postavljao pitanja. Jednostavno sam otišao do postrojenih zatvorenika i postavio pitanje Dženi. Ovo su sve bile zatvorenice, sve vojni službenici, u zatvoru bez sumnje zbog toga što su prekoračile neko odsustvo ili tresnule po njušci nekoga kao što je bio potporučnik - sve dobar svet, siguran sam. Ćutale su i slušale. "Odi je hteo da dođe ovamo zato što su uhapsili njegovu ženu", kazala je ona, a na licu joj se moglo pročitati 'on kao da je u trećem stadijumu sifilisa'. "I tako smo doleteli u jednom šatlu, i čim smo stigli ovamo strpali su nas u ćuzu."
<BR>&nbsp;&nbsp;&nbsp;&nbsp;&nbsp;"E sad, Brodhed", povika potporučnik, "ovo je prevršilo meru. Izlazite odande ili ćete i sami biti uhapšeni!" I ruka mu se nađe na futroli opasača u kojoj se ovom prilikom nalazilo oružje. Esi dostojanstveno priđe i nasmeši se učtivo.
<BR>&nbsp;&nbsp;&nbsp;&nbsp;&nbsp;"Nema više potrebe da brinete, potporučniče", reče ona, "jer evo tu je Verna Draga koja nas čeka. I tako više nikoga nećemo da uznemiravamo. Ostaje samo da dovedete ovamo brigadnog generala da sredimo ostala pitanja."
<BR>&nbsp;&nbsp;&nbsp;&nbsp;&nbsp;Potporučnik izbeči oči. "Gospođo", mucao je on, "gospođo, ne može se ovamo dovesti general!"
<BR>&nbsp;&nbsp;&nbsp;&nbsp;&nbsp;"Naravno da može! Mom suprugu je potrebno dati terapiju, zato mora biti ovde da je primi. General Kasata je uljudan čovek, je l' tako? Akademija Vest Point? Puno kurseva iz bon-tona, lepog ponašanja, ruka na usta kad se kija i kašlje? I molim vas takođe recite generalu ovde ima odličan viski a jadnom bolesnom suprugu potrebna je pomoć da ga popije."
<BR>&nbsp;&nbsp;&nbsp;&nbsp;&nbsp;Potporučik ode nespretno se saplićući. Esi pogleda u mene, a ja pogledah u Esi. "A šta sad?" upitao sam
<BR>&nbsp;&nbsp;&nbsp;&nbsp;&nbsp;Ona se nasmešila i pomilovala me po glavi. "Prvo da dam instrukcije Albertu da napravi viski - i ostalo", reče ona, okrete se i saopšti mu nekoliko rečenica na ruskom, "a onda ćemo sačekati da se pojavi general."
<BR>&nbsp;&nbsp;&nbsp;&nbsp;&nbsp;Nije prošlo mnogo vremena pre nego što se pojavio brigadni general, ali pre nego što je stigao ja sam gotovo zaboravio na njega. Esi je živo čavrljala sa stražarom koga je ostavio potporučnik, a ja sam razmišljao. Razmišljao sam uglavnom, za promenu, ne o Klari već o pomahnitaloj Afrikanki i njenim gotovo isto toliko pomahnitalim ortacima. Plašio sam ih se. Plašio sam se terorista. Nekada, pre mnogo godina, postojali su PLO i IRA i Portorikanski nacionalisti i Srpski secesionisti i nemačka, italijanska i američka bogataška deca koja su javno iskazivala prezir za svoje tatice - o, bilo je mnogo terorističkih grupa - raznih veličina, raznih vrsta - ali su svi oni delovali zasebno. Činjenica da su sada delovali združeno bilo je ono što me je plašilo. Siromašni i gnevni naučili su da udruže svoje besove i svoja sredstva, i uopšte je van svake sumnje da su mogli da nateraju svet da ih sluša. Hvatanje jednog broda neće ih zaustaviti; samo će za izvesno vreme njihove pokušaje učiniti snošljivim - ili skoro snošljivim.
<BR>&nbsp;&nbsp;&nbsp;&nbsp;&nbsp;Ali da bi se rešio njihov problem - ublažio njihov bes i udovoljilo njihovim potrebama - bilo je potrebno nešto više. Kolonizovanje svetova, kao na primer planete Pegi, bio je najbolji i možda jedini pravi odgovor, ali on je bio spor. Transportna letelica bila je u stanju da svakoga meseca preveze tri hiljade osam stotina siromaha u bolji život. Ali svakog meseca rađalo se blizu četvrt miliona novih siromaha, i taj zlosrećni račun bilo je lako izračunati:
<BR>
<BR>&nbsp;&nbsp;&nbsp;&nbsp;&nbsp;250.000
<BR>&nbsp;&nbsp;&nbsp;&nbsp;&nbsp;- 3.800
<BR>&nbsp;&nbsp;&nbsp;&nbsp;&nbsp;-------
<BR>&nbsp;&nbsp;&nbsp;&nbsp;&nbsp;246.200
<BR>
<BR>&nbsp;&nbsp;&nbsp;&nbsp;&nbsp;novih siromaha o kojima se trebalo brinuti svakog meseca. Jedina nada bili su novi i veći transportni brodovi, stotine ili hiljade takvih brodova. Sa stotinu, održavali bismo sadašnji nivo bede. Sa hiljadu, izlečili bismo je odmah i zauvek - ali otkud nam hiljadu velikih svemirskih brodova? Bilo je potrebno osam meseci za gradnju Verne Drage, i znatno više novca nego što sam stvarno nameravao da potrošim. Koliko li bi koštalo da se sagradi nešto hiljadu puta veće?
<BR>&nbsp;&nbsp;&nbsp;&nbsp;&nbsp;Glas brigadnog generala prekinuo je moja razmišljanja. "To je", govorio je on, "potpuno nemoguće! Ja sam vam dozvolio da je posetite zato što sam bio zamoljen. Da je povedete sa sobom uopšte ne dolazi u obzir!" On me je smrknuto pogledao kad sam im prišao i uzeo Esi za ruku.
<BR>&nbsp;&nbsp;&nbsp;&nbsp;&nbsp;"Takođe", reče ona, "u pitanju su muškarac Volters i ona Kineskinja. I njih takođe želimo."
<BR>&nbsp;&nbsp;&nbsp;&nbsp;&nbsp;"Zar?" upitah ja, ali general nije slušao šta ja govorim.
<BR>&nbsp;&nbsp;&nbsp;&nbsp;&nbsp;"Šta još, za ime božje?" pitao je on. "Možda biste voleli da vam predam upravu nad mojim sektorom u Pentagonu? Ili da vam dam dve-tri krstarice?"
<BR>&nbsp;&nbsp;&nbsp;&nbsp;&nbsp;Esi učtivo zavrte glavom. "Naš brod je udobniji, hvala vam."
<BR>&nbsp;&nbsp;&nbsp;&nbsp;&nbsp;"Isuse!" Kasata obrisa čelo i dozvoli da ga Esi povede u glavni salon na obećani viski. "Pa", reče on, "Voltersa i Ji-đing ne tereti neka stvarna optužba. Nisu imali pravo da dođu ovamo bez odobrenja, ali ako ih vi vodite sa sobom onda to možemo da zaboravimo."
<BR>&nbsp;&nbsp;&nbsp;&nbsp;&nbsp;"Sjajno!" uzviknu Esi. "Ostaje samo ona druga po imenu Volters!"
<BR>&nbsp;&nbsp;&nbsp;&nbsp;&nbsp;"Ja nipošto ne bih mogao da uzmem na sebe tu odgovornost", poče on, ali mu Esi nije dala da dovrši.
<BR>&nbsp;&nbsp;&nbsp;&nbsp;&nbsp;"Sigurno da ne! To se podrazumeva, naravno. Znači obratićemo se višim vlastima, je l' tako? Robine! Pozovi generala Mancbergera. Može ovde da ne bude nekih nezgodnih zapisa koji bi mogli da smetaju, je l' tako?"
<BR>&nbsp;&nbsp;&nbsp;&nbsp;&nbsp;Nema smisla raspravljati sa Esi kad je u takvom raspoloženju, a osim toga, bio sam radoznao da vidim šta je to smislila. "Alberte", pozvah ga ja, "molim te, obavi to."
<BR>&nbsp;&nbsp;&nbsp;&nbsp;&nbsp;"Svakako, Robine", reče on uslužno, čuo mu se samo glas; odmah zatim osvetlio se ekran i na njemu general Mancbergen za svojim pisaćim stolom. "Broj'tro, Robine, Esi", reče on srdačno. "Vidim da je tu sa vama Peri Kasata - moje čestitke svima vama!"
<BR>&nbsp;&nbsp;&nbsp;&nbsp;&nbsp;"Hvala vam, Džimi", reče Esi, gledajući iskosa brigadnog generala, "ali nismo vas zbog toga zvali, molim."
<BR>&nbsp;&nbsp;&nbsp;&nbsp;&nbsp;"O?" On se namršti. "Ma o čemu da se radi, samo brzo, razumete? Imam sastanak sa visokim ličnostima kroz devedeset sekundi."
<BR>&nbsp;&nbsp;&nbsp;&nbsp;&nbsp;"Neće toliko trebati, dragi generale. Samo molim vas recite brigadnom generalu Kasati da nam preda Doli Volters."
<BR>&nbsp;&nbsp;&nbsp;&nbsp;&nbsp;Mancbergen je gledao zbunjeno. "Zašto?"
<BR>&nbsp;&nbsp;&nbsp;&nbsp;&nbsp;"Da je upotrebimo da lociramo nestalog Vona, dragi generale. On ima TPP, znate. Vrlo je mnogo u svačijem interesu da ga nateramo da ga vrati."
<BR>&nbsp;&nbsp;&nbsp;&nbsp;&nbsp;On se ljubazno na nju osmehnu širokim osmehom. "Trenutak, dušo", reče i nagnu se nad jednim aparatom.
<BR>&nbsp;&nbsp;&nbsp;&nbsp;&nbsp;Brigadnom generalu se možda žurilo, ali mu budnost nije popustila. "Ima neko zakašnjenje", napomenuo je. "Zar ovo nije instant radio-veza?"
<BR>&nbsp;&nbsp;&nbsp;&nbsp;&nbsp;"Ovo je urgentan prenos", objašnjavala je Esi, lažući. "Ovde imamo samo malu letelicu, nije mnogo snažna",još jedna laž, "pa moramo da štedimo komunikacijsku energiju - a, evo opet generala!"
<BR>&nbsp;&nbsp;&nbsp;&nbsp;&nbsp;General je pokazivao prstom na Kasatu. "Ovo je odobreno", zarežao je on. "Oni su pouzdani, mi im dugujemo jednu uslugu - a možda će biti u stanju da nam uštede i čitav tovar budućih nevolja. A sada, za ime božje, dajte da odem na moj sastanak - i nemojte me više zvati sem ako ne bude u pitanju Četvrti svetski rat!"
<BR>&nbsp;&nbsp;&nbsp;&nbsp;&nbsp;I tako brigadni general ode, vrteći glavom; ubrzo nam vojna policija dovede Dženi Ji-đing, a minut kasnije Odija Voltersa, i tek posle izvesnog vremena Doli Volters. "Milo mi je što vas opet sve vidim", kazala je Esi, u znak pozdrava. "Sigurno da imate mnogo toga da ispričate jedno drugome, ali dajte da se prvo izvučemo iz ovog opakog mesta. Alberte! Krećemo, molim!"
<BR>&nbsp;&nbsp;&nbsp;&nbsp;&nbsp;"Tako je, gđo Brodhed", začuo se Albertov glas. Nije se potrudio da se pojavi u pilotskom sedištu; ušao je prosto na vrata, naslonio se na ragastov i nasmešio se društvu.
<BR>&nbsp;&nbsp;&nbsp;&nbsp;&nbsp;"Predstaviću vas kasnije", kazala je Esi. "Ovo je dobar prijatelj i on je kompjuterski program. Alberte? Jesmo li sad na bezbednoj udaljenosti od Pentagona?"
<BR>&nbsp;&nbsp;&nbsp;&nbsp;&nbsp;On klimnu i namignu. A onda se pred mojim očima od postarijeg čoveka sa lulom i preširokim džemperom pretvori u mršavog, višeg, uniformisanog i odlikovanog divizijskog generala Džejmsa P. Mancbergena. "Baš tako, dušo", doviknu on. "A sad daj da potprašimo tureve i pređemo u brzinu veću od brzine svetlosti pre nego što otkriju da smo ih prevarili!"
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
